Сорок років тому
Мирон Володін


ЧАСТИНА ПЕРША

1.1

– Який бовдур зібгав на цьому всі кути? – невдоволено бурчав механік, силкуючись відкрутити гайки, що утримували товсте «камазівське» колесо.     
Широко розставивши ноги, він сидів на новому колесі, налаштованому для встановлення. Над ним, спираючись випростаною рукою об борт вантажівки, стояв молодий водій в очікуванні, коли буде завершена ця частина роботи. Як і на механікові, на ньому був засмальцьований комбінезон, а зворотним боком долоні, не забрудненим у мазуті, він раз у раз завертав пасмо довгого волосся, що настирливо лізло йому в очі. Механік був старший його за віком, проте не настільки, аби той звертався до нього на «ви».
«КамАЗ» з довгим палубчастим кузовом та ще декілька вантажних авто залишалося у просторому та напівпорожньому гаражі. Вікон було замало, аби освітлити величезне приміщення. Тож вони тримали відчиненими ворота, впускаючи не лише світло, але також і морозне повітря, що намагалося навально увірватися ззовні.
Добірна лайка механіка, якою той проклинав застрягле кріплення, сягала найдальших кутків гаража.
З дальньої комірчини вийшов та попрямував до них літній слюсар із зморщеним обличчям, у береті та пошарпаній спецівці, з якою він, ймовірно, розлучиться лише, коли вона остаточно подереться на клапті.
– Хтось позичив у мене розвідний ключ, – поскаржився він, наблизившись та з мосту підозріливо оглядаючи розкиданий інструмент.     
– Діду, не брав я твого ключа, – не припиняючи роботи, відповів механік. – На якого біса він мені потрібен! Я свій маю. Ти, мабуть, сам його десь посіяв. Усім відомо, що у тебе склероз. Вік, діду! – він змовницьки підморгнув водієві. Механікові поліпшав гумор: гайка, що тривалий час не піддавалася, нарешті зрушила з місця.      
– Ох, шибенику! – незлобливо дорікнув слюсар.    
Але той не вгамовувався.
– На котрий пішло вже твоїй онуці?      
– А тобі що до того? – проскрипів старий.    
– Та не мені – ось йому, – вказав він на водія. – Поглянь-но, який хлопець! Саме на порі. Бери його собі в зяті!     
Старий, врешті задоволений, гмикнув. Водій збентежено заусміхався, щоки його порожевіли.
– А що, Максиме? Як ти на це дивишся?.. А як ні, то обирай собі будь-кого з контори. Там такі дівчатка… – механік прицмокнув язиком. – Ех, я б тобою бувши… От хоч би та руда, пригадуєш? Як вона тобі?      
– Та наче нічого, – дивлячись здебільшого собі під ноги, той невиразно хитнув головою.    
– Гаразд, як не до смаку – хапай іншу, яка до смаку. Очі ж-бо є. На що чекаєш? Годі вже тобі гав ловити! Під лежачий камінь і вода не біжить. Тягни за собою в рейс – а там вона і не встоїть. Ну ж-бо, хлопче, не марнуй часу! Бо незчуєшся, як усіх розхапають!.. Правду я кажу, діду?      
Колесо зіскочило на підлогу. Удвох вони заходилися встановлювати нове. Старий стояв збоку та спостерігав за працею. Зрушивши берет набакир, він незграбно почухав себе за вухом. По цьому з гіркотою зітхнув.
– Ото вже це нинішнє покоління! За мого часу хто б назвав тебе старим у двадцать літ віку? Ми одружувалися, щойно коли нам вийшло по трицять, а сімнацятирічними бігали у коротеньких штанцях та стріляли з рогаток по горобцях.      
Механік відчайдушно заіржав.
– А я гадав, що за молодих років ти був ченцем.     
Старий спересердя лише махнув рукою: «та про що з тобою балакати?» – й подався геть.
Водій всів за кермо, змусив завестися двигун, заглушив та вдруге завів. За чергою увімкнув та вимкнув передні й задні вогні, ближнє й дальнє світло, габаритні та вогні повороту. Перевірив «двірники». Правий западав. Механік одразу ж підкрутив щось, і «двірник» запрацював.
– Усе гаразд, – ствердив він, дослухавшись востаннє до рівномірного стукотіння двигуна.      
Максим легко натиснув на педаль, з вихлопної труби вихопився кужель сірого диму, й він поволі виїхав за ворота.
Гараж затуляла приземиста будівля, оминувши яку, можна виїхати на широку алею, що провадила до основних складів. За поворотом водій пригальмував: його чільник у розстебнутому пальті і з текою під пахвою посеред дороги пояснював щось на підвищених тонах двом управлінцям, чоловікові й жінці. Вже по ньому було знати, що йому терпець уривався якнайшвидше їх спекатися.
Максим висунувся з кабіни, не ставши сигналити, позаяк той його вже побачив. Його напарника учора ввечері перестріли у темному провулку й побили так, що той потрапив до шпиталю з двома зламаними ребрами та роздробленою кистю руки. Він сам зателефонував вранці звідти й попередив, що неспроможний стати до роботи. Чільник гаража обіцяв докласти зусиль, аби підшукати йому заміну. Та, угледівши Максима, не дав і пари з уст пустити – ще здаля розвів руками:
– Вибач! Не маю я зараз нікого. Доведеться тобі самому їхати. Нічого не вдієш. Проте обіцяю: на наступний рейс обов'язково щось та зметикуємо.     
– Так, але…   
– Годі, Максиме! Питання вирішене. Ти й сам чудово упораєшся!     
– А як же…   
– Не хвилюйся, – вдруге перепинив він водія, гадаючи, що знає причину його неспокою, – усі витрати фірма бере на себе. У конторі на тебе чекають документи та відрядні. Отримуй та їдь. І пам'ятай: я на тебе розраховую! – докинув він вже в русі, кваплячись відкараскатися від водія, перш ніж той поставить бодай одне запитання.     
Максим безнадійно похитав головою, дав двійко попереджувальних сигналів безтурботним робітникам, та задки обережно підігнав вантажівку впритул до довгої рампи. Високі складські ворота були відчинені навстіж, сюди-туди крізь них снував навантажувач, викладаючи на край рампи десятилітрові бутлі з етиловим спиртом, упаковані у дощаті ящики з тирсою, що визирала крізь шпари. Не встиг він вимкнути двигуна, вантажники жваво заходилися затягувати до кузова оті самі ящики, ставлячи один на одний та зсуваючи поміж собою впритул. Посипав сніжок, вітровіння занесло його попід сам піддашок, але там він довго не залежувався, танучи під підошвами вантажників. 
Комірниця у стьобаній камізельці опашки визирнула з-поза кузова.
– Максим! Чернецький! Зайди до торгового відділу!     
Максим позбирав інструмент, у поспіху залишений на підлозі кабіни, та заховав під сидіння. З ящика під пожежним щитом біля входу на склад зачерпнув жменю піску. Пісок видаляв грудки мазуту, що забилися під нігті. Згодом витер руки брудною ганчіркою, вихопленою з-під ніг. Переконавшись, що внаслідок цієї нескладної процедури вони стали дещо чистішими, він тут таки, на дорозі, стягнув із себе спецівку та шпурнув її до інструменту. Наяв вийшли цілком пристойні штани, у котрих не соромно поткнутися хоч би й на зальоти; та біла смужка шкарпеток ошатно виблиснула між ними й чорними, до лиску виглянсуваними мештами.
Максим оминув довгий ряд складських приміщень та зійшов на другий поверх адміністративного корпусу. На перших же дверях, розташованих навпроти сходової клітки, висіла табличка з написом: «Торговий відділ». Він штовхнув їх та переступив поріг чималої кімнати – чималої, та ще не просторої, бо ж ліку не було письмовим столам.
За одним з них сиділа та сама білявка, про яку нібито ненавмисне згадав механік. Волосся вона й справді мала напрочуд розкішне, хвилями спадаюче на плечі. Певне, вона могла його відростити й довшим, і тоді нагадувала б русалку – цим, а також своїми мрійними очима. Та справжня причина, що спонукала механіка вказати саме на неї, полягала в іншому, і Максимові вона була достеменно відома. Мабуть, про це знали всі. Достатньо було почути її ім'я, як кожен вважав за свій обов'язок відразу ж перевірити реакцію Максима, жіноча половина цієї миті загадково посміхалася, а чоловіча жартувала. Оцими мрійливими очима вона, не вміючи приховати своїх почуттів, кидала тремтливі погляди у його бік, а самого Максима від них кидало в пал, нехай він і удавав старанно, ніби не збагне, чого усі від нього хочуть.
Він не мав жодного сумніву, що йому призначене чергове випробування, і не помилився. Її вії у паніці здригнулися, щойно він навернувся їй на очі. Усі гуртом звели голови, тоді, ясна річ, повитріщалися на неї, врешті повернулися назад до роботи, та він і надалі почувався наче актор, котрий не бачить глядачів з тієї лише причини, що глядацька зала занурена у пітьму.
Він знав як ніхто інший, що фактуру на експорт виписує саме вона, та, склеївши дурня, звернувся по допомогу до першої-ліпшої працівниці. Вислухавши його, та сама гукнула білявку.
– Наталко, це до тебе. Прислужися-но парубкові.     
Протиснувшись до неї поміж столами, він мов нічого й не було поклав перед нею закордонний паспорт, хоча кому-кому, а йому вона вже напевне повірила б на слово. Серед грубого стосу паперів білявка знайшла заздалегідь підготовлені документи та вказала місце, де йому слід було залишити підпис.
– Сам їдеш? – поцікавилася чільниця, квітуча жінка з наполеонівськими замашками.     
Скільки очей враз уп'ялося в нього! Немов лише й чекали нагоди. А ще мить тому з такою нечуваною старанністю працювали над столами.
– Сам, – підтвердив він. – Напарник у шпиталю.  
У тої відразу ж пролягла зморшка через увесь лоб.  
– А що сталося?    
Максим не знав усіх подробиць. Лише те, що повідомила диспетчер, до якої його напарник зателефонував сьогодні з лікарні. Якісь розбишаки оточили його, збили з ніг, тривалий час гамселили ногами, а тоді відібрали гаманця, залишили на землі й подалися геть. Та й край. І поліція тут не допоможе. Була суцільна темрява, постраждалий не впізнає жодного з нападників. Чільниця співчутливо прицмокувала губами та похитувала головою.
– Дай Боже, все минеться, – підбадьорила вона.    
Максим погодився. Вона вдруге змінила тон.
– А ти, що ж, так і поїдеш сам? Не нудьгуватимеш? Узяв би кого з собою, як-не-як, а удвох зрештою веселіше в дорозі. Та й тепліше було б.
Він розчув придушений сміх.
– Бо тут вже сумують за тобою.
А оце вже супроти правил. Білявка поквапно впустила очі. Її цей вислів теж, поза сумнівом, шокував.
Хоча, загалом, непогано, що шокував. Зрештою, вона скромна дівчина. І, що не менш важливо, зовсім не потвора. За інших обставин можна було б запросити її абикуди. Та коли за кожним твоїм словом, зверненим до неї, за кожним порухом стежать, коли ти впевнений, що варто вам навіть випадково опинитися поруч у їдальні чи пройтися поряд тереном, як негайно цей факт буде відзначений та відповідним чином інтерпретований! Ні, їм замало власного життя, їм подавай театр, справжній живий театр із справжнім життям, яке розгорталося б просто у них при очах. Максим був аж ніяк не налаштований на головну роль у такій виставі.
Чільниця хитрувато примружила очі.


Провадячи «КамАЗ» вузьким шосе, що сполучало Вінницю та Хмельницький, він продовжував розмірковувати, чи слушно вчинив, не подарувавши дівчині принаймні промінець надії.
А втім, не одна вона така на білому світі. Нехай собі трішки позітхає. Він не повинен мати проблем з підкоренням жіночих сердець. У люстерку заднього огляду тремтіло його власне віддзеркалення. Типово слов'янські риси обличчя у їх найвитонченішому виразі, з тією незначною часткою відхилення, котра не псує, а лише робить гармонію своєрідною. А й справді, він не мав на що скаржитися. Таке натхнення на Господа Бога находить не щодня. Переконавшись, що так воно і є, Максим з посмішкою продовжував стежити за дорогою. Хто казав, що кокетують лише жінки? Він неодноразово спотикав їх жадібні погляди, і йому, щиро кажучи, це давало неабияку втіху.
«Двірники» ще ганяли склом талий сніг, а занадто боязке лютневе сонце, прориваючись крізь димчасту заволоку, вже посилало йому своє розсіяне сяйво. З-за дерев обабіч дороги визирав сніжний краєвид, що стелився ген аж до самого обрію. Сніг поглинув геть усе: поля, віддалені ліси та гори, перетворивши усе це на суцільний білий моноліт.
Потроху всілякі там білявки, чорнявки відійшли на задній план. Він досі занепокоєно поглядав на стрілку спідометра. Митниця коштувала йому забагато часу. Необхідно додати у швидкості ще принаймні декілька кілометрів, якщо він має намір завидна потрапити до Львова. Та саме почало сніжити, тож йому ніяк не вдавалося вичавити з авто максимум того, що воно могло б дати. На разі жодна вантажівка не ризикнула обігнати його на трасі. Чи свідчило це, що закинути йому було нічого?
Кілька разів поглянувши у люстерко, він, на власний подив, виявив, що у нього на «хвості» висить біле «БМВ». Нівроку! «БМВ» – у нього на «хвості»? «БМВ», що без зайвого напруження розвиває до двохсотп'ятдесяти кілометрів на годину! Дистанція між ними складала близько ста метрів та невпинно трималася на цій позначці. Схоже, що тим, позаду, нікуди поспішати.
«КамАЗ» не завдавав жодних неприємностей. Дотепер він на ньому не їздив, тож остерігався якогось підступу. Але той бездоганно слухався керма, і двигун працював справно. Лише правий «двірник», удруге взявшись западати, незабаром остаточно позбувся ознак життя. Та й дідько з ним, занехаяв його Максим. Не час марудитися з «двірником», а що з правим, то й поготів.
Він втратив «БМВ» перед в'їздом у Летічев, проте за Летічевим воно вдруге з'явилося у нього на «хвості».
Чому вони їдуть так поволі? Легковики оминали їх зграями. Він упіймав себе на слові «вони». Власне, через що йому спало на гадку: «вони»? Салон «БМВ» не прозирався наскрізь. Звідки йому знати, всередині лише водій, чи там до краю пасажирів? Він мав тоновані скла. У Максима вони викликали печію. Він міг нічого не мати проти БМВ, але темного скла на дух не зносив. Зустріти на дорозі таке авто – однаково, що розмовляти з кимось, у кого на носі непроникні сонцезахисні окуляри. Йому завжди видавалося, ніби крізь скла з нього кепкують.
Втім, після Меджибожа «БМВ», немов розмисливши, раптово додало обертів і на швидкості усіх своїх двохсотп'ятдесяти кілометрів з презирством обігнало неповороткий «КамАЗ». За невеликим пагорбом воно одразу ж зникло з-перед очей. Усе це забрало лічені хвилини. Згодом ще декілька разів воно швидко виринуло на злеті шосе, щоразу помітно зменшуючись у розмірах, допоки сірий серпанок на обрії врешті не поглинув його.
Максим зітхнув полегшено. Цей ескорт чомусь грав йому на нервах.
Він так само поспішав, поставивши собі за мету приїхати до Львова проти ночі, там переночувати, а звідти – дві години до кордону, аби удосвіта вже бути в Шегинях.
Тим часом, хоч він і додав у швидкості, здавалося, ніби вантажівка насилу повзе. Зараз його з обох боків оточував відкритий простір. Ліворуч, ледь пришерхнутий, протікав Південний Буг; неподалік щойно брав він свій витік. Влітку береги потопали в очеретових заростях. З висоти шосе на очі наверталися качки, що ховалися в них. Зимової пори береги були ледь помітні. Сніг товстим шаром лежав на скаті насипу й далі накатом, що поступово тоншав, – на крижаній кірці.
Нарешті праворуч постала гранітна плита, свідчення того, що дорога перетинає межу Хмельницького. Не заглиблюючись у середмістя, він одразу ж поїхав за стрілками, що вказували на Тернопіль.
Хмельницький залишився позаду. На годиннику була чверть по п'ятій. Починало сутеніти. Сонце позолотило пошарпані краї хмар, золотаві прожилки розітнули небо. Попереду яскраво-червоний ореол оточував лісисті верхівки пагорбів. Дорога провадила просто до нього та розчинялася у цій заграві. Він по саме нікуди тиснув на педаль, неначебто сподівався наздогнати призахідне сонце, та воно скочувалося дедалі нижче, аж нарешті прожилки з золотавих стали знову блакитними, а хмари темніші за шматочки неба поміж ними. Сутінки густішали при очах, поступово крадучи обриси довколишньої місцевості. Відтепер вона більше позначалася нерівним ланцюгом точкових вогнів. Небо продовжувало нестримно темніти, при цьому намагаючись ще бодай якось зберегти обриси хмар.
Дорога стала видимою не далі п'ятдесяти метрів. Раптом йому довелося до краю натиснути на гальмівну педаль. Заскреготавши гальмами, «КамАЗ» проповз уздовж слизького шосе ще метрів двацять та врешті завмер. У світлі фар, затуляючись долонею, стояв якийсь молодик. Рука його стискала досі ще сяючий кишеньковий ліхтарик, котрим він щойно посеред дороги вимахував над головою з вимогою зупинитися. На узбіччі Максим побачив біле «БМВ» з відкритим капотом та ногами водія, що стирчали звідти. Затемнені скла видавалися чорними й загрозливо поблискували.
Молодик ускочив на підніжку кабіни та відчинив дверцята.
– Друже, рятуй! Підкинь до Тернополя! Надзвичайно поспішаю. Холера з цим мотором, трясця б його!..
Довелося погодитися, попри те, що юнак не викликав у нього ані крихти співчуття. Самовпевнений, спортивна зачіска, шкіряна куртка, та ще й кейс на додачу. Великий чорний кейс з кодовим замком. Мабуть, напханий грошима. Хлопець мав вигляд рекетира. А хто ж іще міг вийти з «БМВ» з тонованими вікнами?
Щойно пасажир вмостився поряд, «КамАЗ», сіпнувшись, рушив з місця. До нього швидко повернувся добрий гумор, на що аж ніяк не можна було сподіватися, допоки він стояв посеред дороги.
– Я – до Польщі, - повідомив він. – А ти?     
Одразу – на «ти». Такий не розгубиться.
– Я теж, – неохоче зізнався Максим.     
– О! Тоді нам у шляху! – зрадів молодик, а Максим ще більше зажурився, відчуваючи, що тепер той вже напевне не відчепиться.    
Він вгадав, пасажир доброзичливо простягнув йому долоню.
– У такому разі, не завадить познайомитися. Віктор!       
Компанійський хлопець, з прикрістю зауважив Максим та у відповідь процідив крізь зуби власне ім'я. Той нічого не зауважив.
– Що везеш?      
– Спирт, – пробурчав він, не дивлячись у його бік, та краєм ока все ж помітив, як Віктор багатозначно хитнув головою.       
– Тямущо! А я оце, у справах фірми. (Поважний молодик, це Максим одразу ж збагнув, з кейсу та з «БМВ»). Торгові операції. Імпорт – експорт.     
– Бажаю успіху!      
Пасажира вдруге не збентежив глузливий тон. Здавалося, що його взагалі неможливо було нічим збентежити. Він награвав кісточками пальців по кришці свого кейса й намагався насвистувати якусь мелодію. На збитки йому Максим спробував увімкнути приймач. Відшукав в ефірі запальну мелодію та зробив звук якомога голосніше. Може, принаймні це врешті-решт змусить Віктора замовкнути.
На його подив, музика припала Вікторові до душі. Пустивши очі під лоба, він заходився трусити головою та вистукувати пальцями вже у такт з її ритмом. Несподівано він нахилився до Максима й звірився, дражнячи пахощами м'яти:
– Торік у Львові мав я одну кралю. Відвідував подеколи мимоїздом. Розумієш, той самий готель, лише з повним обслуговуванням, – він змовницьки підморгнув. – Отож вона це робила завжди під музику. Який це був слух, яке відчуття ритму! – він розтягнув губи у самовдоволеній посмішці, оголивши застряглу в зубах жувальну гумку. – Власне, вона й мала цей запис, – тицьнув він пальцем у приймач та вкотре посилено забубонів по кейсу, відроджуючи у пам'яті хвилюючі епізоди.    
Максим проїжджав Львів, відсипляючись на лежаку позаду водійського крісла у кабіні «КамАЗу». Вкрившись власною курткою та заколисаний монотонним похитуванням. Це єдине, що він міг протиставити екзотиці Віктора.
– Та найліпші дівчата, це – польки. Ті ж самі ціни – а проте справжній сервіс, – додав той із знанням справи.     
Максим рвучко вивернув кермо, висвітивши поперед себе селянський віз. Цей Віктор дратував його дедалі більше. Та найнеприємніше те, що, судячи з усього, він розмислив виходити у Тернополі.

1.2

Максим таки мав рацію. О пів на одинацяту вони під'їжджали до Львова. Місто зростало перед ними міріадами яскравих світлячків. Варто було виїхати з Вінниці на годину раніше – зараз, ймовірно, він попросту оминув би місто та заночував трохи далі, у Мостисьці. Звідти до кордону, як палицею докинути. Та він бачив, як зрадницьки злипаються повіки й усвідомлював, що неспроможний далі без перепочинку сидіти за кермом.
Десь поблизу, на узліссі, має бути мотель. Він уважно вдивлявся у щокожен дороговказ.
Поворот. Дорога провадила до лісу. А ось, нарешті, й він. Елегантний котедж на лужку, схований за декількома стрункими соснами, що витончено заступили його з боку шосе. Обок – освітлений прожекторами майданчик для парковки, Максим завернув туди.
Біля самих воріт, зведена на палях, височіла крихітна кабінка вартівника. Крізь скло ясніла постать людини в уніформі, що сиділа нерухомо, підперши голову рукою. Потужне гурчання «камазівського» двигуна змусило її пожвавитися. Вдягнувши кашкета, дзвінкими металевими сходами, що сповіщали кожен його крок, вартівник зійшов донизу та попустив ланцюга, звільняючи в'їзд. За мить пальцем окреслив місце, де слід було запаркувати вантажівку.
– Тільки обережніше мені тут з воротами! – про всяк випадок попередив він, занепокоєно співставивши їх ширину з габаритами «КамАЗа».
Максим загнав авто під самісіньку огорожу. Мотор зробив ще двійко втомлених обертів та врешті вщух.
– Я виходжу, – попередив він, звертаючись до Віктора, – а ти собі залишайся, коли хочеш, – це був натяк, лише аби відохотити попутника триматися купи.
Допоки той розмірковував, він не гаючи часу зіскочив з підніжки та подався у бік мотелю.
Максима зустріла адміністратор, на вигляд приємна жінка у форменому жакеті.
– Слухаю вас, – у неї, до того ж, виявився м'який, співучий голос, відразу ж припавший до серця Максимові.     
– Я шукаю місце, аби переночувати, – пояснив він, шкодуючи, що не вільно цієї ж миті впасти абикуди. По дев'яти годинах напруженої їзди він без перебільшення падав з ніг.    
Втім, та засмучено похитала головою.
– Мені прикро, та залишився тільки номер для новоженців. Він коштує п'ятсот карбованців, – з виразним сумнівом зиркнувши на його долоні з слідами мазуту, відповіла вона – звісно ж, гадаючи, що не з його кишенею. Невтямки ж їй було, що розраховуватиметься фірма!      
– А відтак нехай буде номер для новоженців, – погодився він утомлено, з приємною байдужістю до згаданої ціни. – Коли ви, звісно, не проти, що наречена, як би це мовити...    
– Авжеж, на це ви ще матимете час, – ставши йому на допомогу, запевнила адміністраторша.     
Максим не встиг зауважити, посміхнулася вона поміж тим чи ні.
Двері він відчинив ключем, який вона йому дала. Справді, всередині виявилося доволі приємно. Просторий покій у рожевих шпалерах, ванна, вбиральня, довкола вази з квітами, килимові хідники та, ясна річ – зсунуті докупи ліжка. Чарівний куточок! Бракувало тільки люстра навпроти.
Він спробував ліжко – яке воно м'яке! То от на чому сплять молодята. Про таке він мріяв від самого Тернополя. Його єдине та майже непереборне бажання було негайно розлягтися на ньому й безтурботно проспати до ранку.
Але, відгорнувши край ковдри, Максим мимоволі відсмикнув руки: проти синяво-білих простирадл вони вражали своєю чорнотою. Адміністраторша знепритомніє вранці, якщо побачить на них відбитки його пальців. Ні, доведеться відкласти цю жадану мить ще на деякий час.
Роздягаючись мимохідь, він поплентався до ванної. З кранту з сичанням вихопився потужний струмінь гарячої води. Відчувши її розслаблюючий дотик, він тривалий час насолоджувався грою, почергово підставляючи то одну, то іншу руку, то плечі, то шию. Несподівано це виявилося чи не приємніше за м'яке ліжко. Зусиллям волі Максим змусив себе закрутити крант. Вода, й та підкорилася неохоче.
Витираючись рушником, він вийшов з ванної голий по пояс.
– Овва! Невже ми знову удвох? Мабуть, долі не минути, – почув він знайомий голос та здригнувся усім тілом.    
Рушник злетів з його обличчя, сповненого жаху. Перед ним стояв Віктор, з тією ж самовдоволеною посмішкою на губах.
– Здається, я забув замкнути двері, – пригадав Максим.     
– Авжеж, двері були відчиненими, – невимушено підтвердив той, – інакше як би я увійшов, – Віктор відчинив шафу й повісив туди шкіряну куртку. – Нас поселили вкупі. Це напрочуд зручно, еге ж?      
Максим був іншої думки. Намір виспатися за ніч опинився під сумнівом.
– А я гадав, що це номер для новоженців, – з квасною міною зауважив він.      
– У них не залишилося вільних номерів. Неприпустимо ж, аби хтось ночував просто неба. Зрештою, коли хочеш, ми можемо розсунути ці бісові ліжка.      
– Мені від цього легше не стане.     
– Твоя річ, – Віктор знизав плечима, його анітрохи не зачіпав відверто недоброзичливий тон. – А я оце, вже потурбувався, – на таці стояли напоготові розпочата пляшка коньяку та дві наповнені рубіновою рідиною чарки.      
Він узяв чарки й одну з них простягнув Максимові.
– Вип'ємо за початок нашого знайомства.       
Максим покрутив носом.
– Слухай! Маю ж я хоч якимсь чином тобі віддячити, – наполягав Віктор.      
Максим неохоче узяв чарку, вони чокнулися. Віктор зажадав: «Нумо до дна», – та вихилив усе.
– Ще по одній?     
Максим гаряче запротестував.
– Гаразд, не примушуватиму, – Віктор повернув на місце спорожнілу чарку. – У такому разі, піду я, теж візьму дощ.
Повісивши на плече рушника та надіславши з дверей прощавальний жест рукою, він зник у ванній. Незабаром звідти долинуло сичання стікаючої води.  Максим шукав, на чому б зігнати лють, бо ж зненавидіти Віктора, врешті-решт, було б не по правді. Втім, нагадав він собі, могло бути значно гірше. Могло статися й так, що довелося б заночувати у кабіні, а це не надто приємна перспектива у морозну ніч. З іншого боку, за п'ятсот карбованців йому, принаймні, мали б надати змогу безтурботно виспатися. За власні п'ятсот карбованців він би їм тут влаштував… За власні – певна річ. Але ж вони були не його. А на бюджет фірми вони не справлять анінайменшого враження.
Оригінальний висновок, начебто втратила на цьому фірма, а не він сам, додав йому втіхи. Мабуть, зараз найрозважніше, допоки той (він навіть уникав називати його на ім'я) невідчепний тип миється, вимкнути світло та лягти до ліжка, а щойно з'явиться, удати сплячого. Коли вже несила позбутися його зовсім. Максим оцінююче подивився на обидва ліжка. Яке з них зручніше?
Віктор забув свій кейс просто на хіднику, посеред покою, Максим об нього мало не спіткнувся. Він вхопив його за ручку, аби прибрати з проходу, як кейс неочікувано розкрився. Щось важке гепнулося на килимовий хідник, він не встиг розгледіти – що саме, бо вслід лавиною, накривши собою таємничий предмет, посипалися поліетиленові пакетики, вщерть напхані білим порошком. З лихим передчуттям він узяв до рук один, випробовуючи на дотик. Пакетик виявився м'який та ніжний, немов це був крохмаль чи сухе молоко. Він знав, що у таких випадках вміст неомильно визначається на смак, та не потребував жодних доказів. На око один такий пакетик важив грам сто. І уся підлога була встелена ними. Тут не один кілограм наркотиків. Максим випустив з рук порожній кейс та, сівши навпочіпки, обережно розгріб купу біля своїх ніг. Під сподом мав бути важкий предмет, падіння якого дало короткий глухий звук. А ось і він. Це був пістолет «Беретта».
Максим вхопився обома руками за голову, зосереджено втупившись в усю цю атрибутику злочинного світу.
З ванної надалі чути було, як сичав дощ. Він занепокоєно зиркнув на двері, наче з остраху, як би то Віктор не увійшов цієї миті та не застукав його навколішках перед спустошеним кейсом.
Хутчіш усе назад! Аби лише той ні про що не здогадався. Він заходився збирати розкидані пакетики та складати їх до кейсу. Нарешті пакетики були на місці. Він поклав згори пістолет та з полегшенням зачинив віко. По всьому! Нехай краще стоїть собі у кутку: борони Боже сам Віктор візьметься за ручку, та вдруге не витримають замки. Наслала ж йому доля попутника!
Максим вимкнув світло та вбраний, як був, заліз під ковдру. Саме цієї миті у ванній припинила текти вода.
У німій тиші, яка по тому запанувала, Віктор спокволу наблизився до ліжка, певне, бажаючи переконатися, що він вже спить. Щойно зараз Максим усвідомив, як його трусить. Серце нестримно калатало у грудях, проте він не наважувався й поворухнутися, аби не виказати себе. Лежачи плечима до вікна та накрившись з головою, він вважав, що густа тінь дозволяє без остраху тримати очі розплющеними, та попри це мурашки у нього повзли спиною, коли Віктор, зупинившись лише за метр до узголів'я, напружено вдивлявся йому просто в обличчя. А проте стулити очі було запізно, тільки й усього, що не постежиш за ним.
Схоже, той зрештою повірив, судячи по тому як мовчки зайшов з другого боку й заходився роздягатися, не намагаючись увімкнути світло. Затамувавши подих, Максим дослухався звуків, що долинали звідти: він чув, як двічі дзвякнула пряжка поясного ременя, як під вагою просіло сусіднє ліжко, як оркестром зарипіли спружини тут і там. Вони занадилися рипіти і вдруге, і втретє, та за деякий час, що видався йому вічністю, він нарешті почув за плечима рівне сопіння.
Почекавши задля певності ще стільки часу, на скільки був здатний, він обережно спустив ноги на підлогу, та взуватися не став, аби не збудити Віктора. Схопив в оберемок решту одягу й тихенько вислизнув за двері.
Усі довкруги спали, не було жодного натяку бодай на щонайменший рух. Сівши на сходи, він взувся. Врешті нап'яв куртку та зійшов донизу.
З кімнати адміністраторши крізь прочинені двері струменіло світло. Почувши кроки, вона визирнула, та спантеличено втупилася у Максима. Ймовірно, він мав їй щось пояснити. Та зрештою вона випередила його.
– То ви вже їдете?     
– Т-так... на жаль, – вичавив він з себе, поміж тим силкуючись вигадати відповідний привід.      
– Чи все гаразд? – допитувалася вона.     
– Не турбуйтеся. Все… добре. Попросту я пригадав... Мені слід поспішати. У мене терміновий вантаж.      
– Авжеж, розумію, – хитнула головою адміністраторша. Незрозумілим залишалося, повірила вона чи ні. – Приїжджайте ще.      
– Неодмінно, наступного разу.    
– Агов, стривайте! – вона зупинила його край порогу. Він запитливо поглянув на неї з півоберту. – Ви забули повернути ключа, мабуть, він у дверях?      
– Ключ? – здивовано перепитав Максим. – Боюся, ви мене хибно зрозуміли. Виїжджаю лише я сам. Мій сусід дещо затримається. Він міцно спить нагорі.     
Адміністраторша здивувалася ще більше.
– Який сусід? Про кого ви кажете, я щось не збагну?      
– Сусід, котрого ви самі підселили до мене в номер! – обурено нагадав Максим.    
Вона ще питає, який сусід! Аж раптом серце у нього впало.
– Даруйте, юначе, та до вас у номер я нікого не підселяла! – відповіла вона з таким виглядом, немов під загрозою опинилася її власна гідність.   
– Але тоді… – він нашорошено зиркнув поверх сходів. – Що ж він там робив?       
– А власне, у чім річ, може ви поясните, нарешті?     
– Скажіть, а той хлопець, котрий з'явився після мене…     
Вона мала його запам'ятати!
– Стривайте! Приблизно вашого віку, м-м... такого ж зросту, – вона зміряла його поглядом, – одягнений у шкіряну куртку, еге ж? Адже ви його мали на оці?          
– Саме так! Чого йому було треба?      
– Тобто, як це – чого? Того ж самого, що й усім, переночувати.      
– Отже, ви його таки поселили?     
– Звісно! У номері поряд з вами. Він такий же, як і ваш.     
– А він питав про мене?     
– Він казав, що ви приїхали удвох. Я попередила, що ви будете у сусідньому номері.     
Максим ствердно хитнув головою. Він починав розуміти. Ні, радше кажучи, він вже геть нічого не тямив!
– Зробіть таку ласку, не будіть його, – попросив він з порогу.
Не добравши слів, адміністраторша простежила за ним очима, у яких дотепер стояв подив.
Його трусило, ніби у лихоманці. Лютий нічний мороз лише підсилив це відчуття. Сніг гучно рипів під ногами, дрібні іскри спалахували у променях прожекторів, що освітлювали стоянку. Охоронець куняв на чатах.
– Гей, там! – гукнув він, сподіваючись голосом розбудити вартівника, але той жодним чином не відреагував.      
Тоді він зліпив сніжну грудку та щосили шпурнув у вікно. Вартівник перелякано протер очі. На мигах Максим пояснив, що виводить вантажівку.
Продовжуючи цокати зубами, він завів двигун. У непрогрітій кабіні його зустріла холоднеча не краща, як зовні. Мороз затуманив вікна, довелося відскрібати лід. Бічні скла він розчистив ледь-ледь – аби лише бачити люстерка, –  та увімкнув «двірники». Ті забігали лобовим склом, вимальовуючи чепурні трикутники. Рештою він не переймався: відтане дорогою. Рівномірне стукотіння двигуна вплинуло на нього підбадьорююче. Навіть правий «двірник» (щойно він про нього згадав) працював безвідмовно, дочиста вибираючи сніг. Він міг би застебнути куртку, поки ще не прогрілося повітря всередині, та йому це не спадало на гадку. На меті він мав лише одне: якнайшвидше зникнути, допоки Віктор не спохопився.
Врешті-решт можна було їхати. Охоронець на той час попустив ланцюга та чекав збоку, аби потім відразу ж натягнути. Максим натиснув на педаль, «КамАЗ» судомисто здригнувся та поповз до воріт.
Мотель швидко малів в обидвох люстерках. Незабаром лише окремі вогники ще зраджували його місцезнаходження, та й ті, обіцяючи ось-ось зникнути, боязко миготіли за стовбурами дерев.
Пряма стрічка шосе біліла від інею. Навантажений «КамАЗ» мчав нею кудись на повній швидкості, розлючено вганяючись у ніч. Дерева з обох боків щільно обступили дорогу. Снопи фар зненацька вихоплювали з пітьми оповиті інеєм білі крони оголених гілок, що, ніби скелети чудовиськ, фосфоресціюючих на чорному тлі, зростали у нього над головою.

1.3

«БМВ» спокволу проїхало алеєю на підступах до прикордонного пункту й зупинилося поряд з припаркованим «КамАЗом». З кабіни останнього вилізла темна огрядна постать та заклякла біля задніх дверцят «БМВ» у запопадливому очікуванні. Її обличчя приховувала тінь. Тоноване скло, похмуро виблискуючи, поповзло донизу. 
– Все гаразд, – щулячись на цупкому морозі, доповіла постать. – Пройшло, як помащене.    
Відповіді не пролунало. Натомість відчинилися передні дверцята й випустили Віктора, переодягнутого у коротку спортивну куртку, на зразок тих, що зазвичай носять водії.
– Ключі, – коротко зажадав він, підставляючи долоню у шкіряній рукавичці.    
– В кабіні, – відповіла постать.     
Віктор легко заскочив на водійське місце та, не скидаючи рукавичок, увімкнув запалювання. Двигун слухняно загурчав. Тож він висунувся з кабіни й показав на мигах, що все йде за планом.
«КамАЗ» рушив з місця та, оминаючи низку застоюючих черги вантажівок, попрямував одразу ж до пропускного пункту. Тут, посигналивши одній з них, уклинився в колону. Ніхто навіть не намагався протестувати.
Черга поступово, хоч і не надто швидко, посувалася, він був вже зовсім близько воріт. Під навісом злагоджено працювали митники. Віктор зосереджено спостерігав за їх діями. Вони перевіряли геть усе: зазирали під днище, розпечатували пломби й оглядали кузов. Схоже, що їх попередили. Хоча про це йому і раніше варто було здогадатися. Кінолог тримав на повідку собаку. Його запускали до кузова, відчепивши повідець. Ні, поза сумнівом, його «КамАЗу» такий контроль не пройти.
Попереду вже нікого не залишилося. У будці сидів прикордонник, ладний будь-якої миті звести шлагбаум. Довше зволікати не слід. Він і без того добряче ризикував, наблизившись під самісінькі ворота; утім, він полюбляв ризик. Прикордонник дивився у протилежному напрямку. Обережно прочинивши дверцята, Віктор востаннє переконався, що поруч немає нікого, хто б міг його зупинити. Отож зістрибнув на асфальт, подався назад, прокрався поміж автівок, далі вже не криючись відійшов убік ніби через потребу, востаннє озирнувся навсібіч – та остаточно розчинився у пітьмі.


За декілька хвилин Максим дістався траси. О третій попівночі вона була порожня. Лише одного разу йому здалося, ніби його обігнало «БМВ», схоже на те, що наступало йому на п'яти від самої Вінниці. Максим вилаяв себе за брак самовладання. Відтепер він здригатиметься, забачивши перше-ліпше біле «БМВ».
Менш ніж за дві години він вже був на пропускному пункті в Шегинях та прилаштувався у хвіст черги. Попри те, що до світанку ще залишався час, кордон вирував, неначе потривожений вулик. Загони прикордонників полонили заставу. Максим налічив до десятка авт, пофарбованих у захисний колір. Митники сновигали сюди-туди з ліхтарями, він також бачив собак на повідку. Він знав, що ці собаки натаскані на наркотики. Їх привчали до них, додаючи в їжу, тож за деякий час вони самі ставали «наркоманами». Вони й не жили довго, років п'ять відсили.
Щось трапилося на кордоні. Краєм вуха серед водіїв він чув, розповідали про якусь вантажівку, у якій нібито виявили чималу партію захованого героїну, та що розшукували зниклого водія, проте знайшли чи ні, про це ніхто й гадки не мав. Прикордонники вважали за краще справляти мовчанку.
Врешті надійшла його черга. Похмурий митний інспектор зажадав супровідні документи.
– Що за вантаж? – запитав він сухо, заходившись гортати аркуші.     
– Спирт, – розтираючи долоні від холоду, відповів Максим.     
На якусь мить відволікшись від паперів, митник промацав його уважним поглядом, від котрого ставало ніяково, та зрештою не пустив ані пари з уст. Натомість зазирнув до кабіни, згодом, оминувши кузов, перевірив пломбу, нашвидкуруч звірив номер авто й попрямував до контори, надалі мовчки, ніби язик заціпило. Максим слухняно поплентався услід за ним.
У приміщенні було спекотно. Митник розвалився за столом та, поклавши кашкета на самий край, продовжував зосереджено вивчати папери. Врешті-решт, відібравши копії й тьопнувши штамп з відміткою про виїзд, повернув їх Максимові. При цьому вдруге суворо поглянув йому у вічі.
– А жартуйте краще деінде. Тут не раджу, – та вручив на мить затримані у повітрі документи.       
Максим заквапився до себе в кабіну. Він геть нічого не втямив з настанови митника. Та не мав ані часу, ані бажання над цим замислюватися.
Метрів за двацять він зупинився навпроти прикордонної варти. Прикордонник холодно узяв під козирок. Вони усі чомусь мали однаково квасні обличчя. Максим ніяк не міг з ними погодитися, адже все виходило на добре. Скоро і Віктор, і неприємні спогади про минулу ніч залишаться по той бік кордону. Чергова відмітка в паспорті – і він проминув зведений шлагбаум. Перевірка з іншого боку – і він у Польщі.
Максим радісно вихопив паспорт з рук поляка. Відразу за прикордонною заставою зупинився біля найближчої крамнички, де купив плитку шоколаду, подарувавши гарненькій білявій продавчині чарівну посмішку. Його охопило раптове натхнення, що остаточно витіснило страх. Нестримно вабило до сміху й жартів.
Незайманий сніг поблискував на узбіччі. Вдихуване повітря було морозне, свіже та напрочуд чисте. На сході крізь сивий серпанок хмар прокладали собі шлях рожеві промені вранішнього сонця.


Поруч з прикордонним пунктом у Медиці розташувалася автозаправка, у неї вклинився невеличкий павільйон з крамничкою, що її відвідували самі автотуристи. Крамничка працювала цілодобово, так само, як і заправка, попри те, що нічного часу майданчик для автівок переважно залишався порожнім. Товстун, який під'їхав на «Польському фіаті», заправивши повний бак, подався до крамнички за коробкою цигарок. Гарненька білявка з оспалими очима щойно з другої спроби збагнула, чого йому треба. Постовбичивши біля прилавку з купленими цигарками в руках, він удруге вийшов на лютий мороз, а що був роздягнений, то підтюпцем побіг до авто. Порожній салон пронизували снопи фар оминаючих автівок. 
Повернувши ключ запалювання, товстун увімкнув обігрівач, та, допоки салон наповнювало гаряче повітря, змусив авто виповзти на трасу. Йому й самому кортіло подрімати. Не кидаючи керма, він обома руками роздер коробку, витяг цигарку та встромив до рота. За мить по тому, як згасло полум'я запальнички, поглянув у салонове люстерко й нічогісінько не второпав. Огляд шосе затулила чиясь голова; позаду хтось сидів.
З несподіванки товстунові і з думки зійшло керувати автівкою.
– Хто ви такий?.. Що ви тут робите? – перелякано вискнув він; цигарка випала у нього з рота.    
Не отримавши відповіді, він переставив ногу на гальмівну педаль.
– Агов, послухайте! Я таких жартів не визнаю! Негайно виходьте! – але незважаючи на грізне з вигляду попередження, голос зраджував страх, що засів у ньому.     
Ззаду їх наздоганяла злива сяючих фар.
– Гаразд, тільки без галасу! – миролюбно поступився пасажир, і товстун одразу ж почувся на силі. – Що за нікчемні люди! Не підвезуть і кількох метрів!      
Авто зупинилося. Проте пасажир виходити не поспішав. Товстун удруге знервовано засовався на сидінні.
– Довго я чекатиму?
Він поткнувся до приладової панелі.    
– Зараз, зараз!    
У себе під ліктем водій нагло відчув дуло пістолета. Подих перехопило судомистим спазмом; годі обуритися, навіть якби він і захотів.
– Не вмикайте світла! Сидіть та ані руш!
Попередження було зайве. У закляклих поставах обидва мовчки чекали, коли мине колона. Пронизуючи салон яскравим світлом, що відзеркалювалося у люстерках, авто промчали одне по одному. Світло осяяло обличчя пасажира; той спав оком на сповнений жаху погляд водія у глибині салонового дзеркала. Мимоволі Віктор спробував затулитися, та усвідомивши, що запізно, опустив руку.
Перечекавши, допоки вони зникнуть з поля зору, Віктор вкотре озирнувся назад. Траса була темною й порожньою. Небо сповили майже невиразні хмари. Дерева, що вишикувалися обабіч шосе, помножували морок.
– Тепер виходьте, – наказав він, так само погрожуючи пістолетом.      
Водій охоче підкорився, він, ймовірно, гадав, що за мить його відпустять геть, втім, це найгірше, на що він міг сподіватися. Виконуючи наказ, він зійшов на узбіччя; цієї ж миті Віктор, приспустивши бічне скло, просунув дуло крізь щілину й натиснув на спуск. Товстун з роззявленим ротом, навряд чи щось второпавши, недоладно змахнув руками та скотився до яру.
– Я ж попереджав: не вмикати світла!
Віктор звів скло з такою байдужістю, наче позбувся недоїдків, та пересів у водійське крісло. Авто слухняно рушило з місця. Натиснувши на клавішу приймача, він покрутив ручкою настройки. З динаміка полилася мелодія, що у «КамАЗі» Максима вкинула його в екстаз. Під милі серцю звуки він упевнено провадив авто уздовж нічного шосе.
«Фіат» мчав у напрямку до Пшемислю. Вже перебіг кілометрів з десять. Попереду на нього чекало роздоріжжя, аж тут раптом виткнулися вогники. Віктор припинив наспівувати й за мить побачив, як хтось замахав ліхтарем. Зменшивши швидкість, він напружено вдивлявся у темряву, та нарешті під'їхав досить близько, аби розгледіти на узбіччі біле «БМВ».


Відтепер Максим міг знову щосили натискати на «газ»: поперед ним пролягав шлях напрямки на Пшемисль. Небо з фіолетового перетворилося на синє та продовжувало яснішати. Він перебував у чудовому гуморі, попри жахливу ніч. Втім, він майже про неї забув. Наче передивився страхітливий сон, та й годі. Віктора йому вже довіку не побачити. Їхні шляхи розійшлися різно, його добіжить кінця у Кракові, а Віктор…
Неочікувано попереду, край дороги постало стовпотворіння. Купа автівок, люди, що з них повисипали (цікаві до всього переїжджі зупинилися повитріщатися), прикордонники, дорожня поліція – усі вони юрбилися на узбіччі. Поліціянти намагалися відігнати цікавих та звільнити проїзд.
На мінімальній швидкості його «КамАЗ» проминув це збіговисько. Причина вийшла наяв, щойно він зрівнявся з переднім постом. На узбіччі перпендикулярно шосе стирчав остов легковика. Дверцята, мабуть, виламало вибухом. Салон спустілий, якщо не брати до уваги понівеченого заліза. Полум'я розтопило сніг у радіусі декількох метрів, і бура земля прозирала крізь зяючі отвори.
Поліціянт руками в білих обшлагах нетерпляче замахав у нього перед носом.
– Проїжджай, проїжджай! Хутчіш!      
Документи, похапки залишені ним в отворі поміж водійським та пасажирським кріслами, під час руху поступово зрушилися до краю і зрештою погрожували впасти. Тепер, коли затор залишився позаду, а попереду знову бігла пряма дорога, Максим відкрив «бардачок», аби покласти їх на місце. Та вони виявилися у такому безладді, що довелося брати частинами та, сортуючи, взагалі складати аркуші поодинці. Допоки ліва рука утримувала кермо, права виконувала цю копітку працю. Зиркнувши на дорогу, він на мить вкотре повертався до паперів. Зненацька щось у них привернуло його увагу. Погляд немовби допався до стрибаючих букв. Він спромігся відволіктися від них, лише відчувши, що зараз абикуди напевне вженеться. Та й справді, «КамАЗ» вже намагався виїхати на зустрічну смугу.
Він звернув на узбіччя й врешті зупинився. Годі! Отепер можна повернутися до перегляду, і це покладе край сумнівам.
Максим жадібно уп’яв очі в заповнений бланк. По декілька разів вони перебігали від рядка до рядка, від однієї графи до іншої, і в міру того, як побоювання справджувались, він впадав у сказ.
Поза сумнівом, на кордоні йому впихнули чужу фактуру. Те, що він тримав у руках зараз, було товаро-транспортною накладною, виписаною на ім'я якогось там Шемейко, який мав доправити за призначенням стільки-то метрів кабельних виробів. І як це вони примудрилися! Плутанина могла виникнути лише у них. У себе на базі він перевірив щокожен аркуш. А надто, що тут відправником була зовсім незнайома йому фірма. Хай їм грець, митникам цим! «Жартувати не раджу»!
Він витягнув поверх решту документів, котрі вже встиг заховати до «бардачка». У такому разі слід перевірити все. Продовжуючи гортати сторінки, він ледь не застогнав. Скрізь – одне й те саме. Той самий Шемейко. Та ж фірма. Ні! Це вже занадто! Максим із люттю шпурнув їх собі під ноги, та раптом розгубився. Якось воно не в лад. Справді, дивна річ: якщо документи підмінили українські митники, тоді чом же поляки не зауважили різницю у номерних знаках? А якщо – поляки?..
Стривай-но! – зупинив він себе. Щось із цим номером негаразд. Він силкувався пригадати номер свого авто, тільки це йому погано вдавалося. Зрештою, нічого дивного, якщо зважити, що він всів на нього уперше. Максим зіскочив на асфальт та оминув кабіну спереду, сам не усвідомлюючи, задля чого це робить. Але побачивши номерний знак, він вирішив, ніби це якесь марення. Максим повернувся до кабіни, вдруге гарячково перегорнув сторінки: неймовірно, а проте номери таки збігалися!
Маячня якась! Не в стані охопити це власним розумом, він раз у раз приголомшений дивився то в розкритий альбом, то на передок «КамАЗу». Та від цього номер не мінявся.
Він був на межі божевілля. Рятівна думка зайшла йому до голови: його паспорт! Принаймні той вже напевне не чужий! Максим заходився квапливо нишпорити кишенями. Дякувати Богові! Він полегшено зітхнув: паспорт був на місці. Він розгорнув його на тій сторінці, де було приклеєне фото.
Ще зроду з такою втіхою не дивився він на власне обличчя. Аж враз паспорт затремтів у нього в руках. Продерши очі, Максим перечитав удруге, насилу вторуючи собі неслухняним язиком: «ШЕМЕЙКО ПЕТРО МИКОЛАЙОВИЧ».
Чорне по білому. На паспорті з його власним фото.
Гаразд… Не на добре усміхнувшись, він витягнув з-під сидіння лом та, обійшовши кузов з тилу, просмикнув його крізь вушко висячого замка. Двійко рішучих ударів змусили замок відскочити. Максим відчинив навстіж обидві стулки. При денному світлі він побачив штабелі, один на одному, кабельних бухт.
Ні, це вже занадто! Йому кортіло завити. Максим несамовито замолотив ломиком по днищу, а згодом навідліг саднув по внутрішній поверхні відчинених дверцят. Віддача була така сильна, що ломик вилетів з його рук. Враз і лють десь поділася, немовби він зігнав її усю з останнім ударом.
Похитуючись, Максим дочвалав до краю яру, сів навпочіпки та вмився снігом. Його пройняла раптова дрож, і так само нагло кудись зникла. По цьому надійшла полегкість. Тобто він взагалі перестав будь-що відчувати, ніби врешті переступив поріг чутливості.


Зціпивши зуби, Максим продовжував шлях, через Радимно та Ярослав, у напрямку на Краків. Жодного питання не поставив він собі відтоді, як удруге всів за кермо. Обабіч миготіли затишні будиночки, вкриті шапкою снігу, вітер здував з них сніжний пил; небо заволокла сіра пелена хмар, і лише край обрію простягнулися вогняні смуги. Та він цього не помічав. Усе це відкладалося щонайбільше у його підсвідомості. Він сумлінно вмикав сигнали повороту, гальмував на пішохідних переходах, дозволяв обганяти себе легковичкам. Ці дії він теж виконував не замислюючись, мимохіть, наче робот. Якесь з його мозкових півкуль, що відповідало за інтелектуальну діяльність, було немовби відімкнено, він міг керувати вантажівкою чи усунути дорожню неполадку, та пояснити, навіщо це робив – ні.
Позаду були Дембіца й Жешув із роздоріжжям Краків – Варшава. До Кракова залишалася щонайбільше сотня кілометрів. Проте перед Тарнувим його зупинив патруль дорожньої поліції.
Поліціянт узяв до рук шляховий лист, і його брови здивовано підскочили вгору.
– У вас зазначена кінцевим пунктом Варшава. Чого ж ви прямуєте до Кракова?    
Максим і гадки не мав, що відповісти. Ладний завити, він схопився за голову.
Поліціянт, припустивши, що він не знає мови, спробував пояснити на мигах. Нарешті терпляче запитав:
– Що такого з паном? Вам зле?      
Максим розпрямив плечі й відкинувся на бильце крісла.
– Нічого! Все гаразд.   
– Ось ваші документи, – поліціянт повернув шляховий лист. – Тут – дорога на Краків. Краків, – голосно повторив він, махнувши рукою в західному напрямку. – Вам слід повернутися. Варшава – на північ. Зрозумів пан?     
Максим мовчки хитнув головою на знак підтвердження, грюкнув дверцятами – супроводжуваний очима поліціянта, розвернувся й поїхав у зворотному напрямку. Край Жешува звернув на автостраду, що провадила до Варшави. Та знову чинив лише так, як було йому призначено, нічого понад цим, повною мірою почуваючись наче більярдна куля, яка мчить туди, куди її спрямує кий гравця.
Втім, якоїсь миті щось враз сталося з його обома півкулями, ніби він щойно вийшов з-під гіпнозу та більше не бажав сліпо підкорятися примхам чужої волі. Він рвучко натиснув на гальма. Наздоганяючи ззаду, услід за переляканим гудком якийсь легковик заледве встиг ухилитися від двацятитонного кузова «КамАЗу».
Максим навіть не поглянув у його бік. Зістрибнувши на землю, він попрямував у дальній кінець кузова. Відчинив дверцята, легко заскочив на край контейнера та скинув стримуючі дошки. Піднапружившись, потягнув за долішню бухту. Штабель захитався, і скручений у бухти кабель тієї ж миті посипався додолу. Втішений з першого досвіду, він заходився енергійно викидати бухту за бухтою. У метрі від дороги пролягав глибокий яр, порослий чагарником. Чорні, білі, жовті кільця скочувалися донизу стрімким схилом; падаючи, одні сповзали, інші чіплялися за кущі й повисали на них. Незабаром біля вантажівки утворився насип. Максим просувався усе далі вглиб, але не зупинявся й не відчував втоми. Він продовжував шпурляти кабель, вправляючись у поціленні в отвір, а котрий, вдарившись об стінку, не долітав краю – нещадно зіштовхував ногами донизу.
Нарешті все було скінчено. Максим холоднокровно зачинив стулки дверцят, всів до кабіни й завів мотор. Розвернувшись, поїхав назад. Без вантажу «КамАЗ» рухався легко. Кабель у бухтах купою залишився лежати край урвища.

1.4

Утретє Максим перетинав Жешув. Лише цього разу він повертався додому. Хай їм грець! Не братиме він участі у накинутій йому чудернацькій грі. Хто б її не розпочав та з якою метою, час покласти цьому край. Не гасатиме він усією Польщею на чужій вантажівці та з чужим паспортом у кишені. Нехай на ньому і красується його фото.
Ланьцут, Ярослав, Пшемисль промайнули зворотною чергою. Ніде більше не затримуючись, окрім як на світлофорах, він на повній швидкості летів до східного кордону, наближення якого відзначав за знайомими орієнтирами. Пальці до побілішання стискали кермо. Очі напружено вдивлялися у лінію обрію. І хоча він намагався переконати себе в тім, що вже ніщо не зупинить його на цьому шляху, та саме ляк, у якому так не кортіло зізнаватися, дужче за будь-що підштовхував його уперед.
А проте, щось та мало статися. Підсвідомо чи ні, але він це відчував.
До кордону залишалося кілометрів з десять. За пагорбом він побачив би Медику. Та цієї миті мотор несподівано заходився «чхати», блискавичний погляд, кинутий на приладову панелю, пояснив геть усе: запас палива саме сягнув нуля. Як це раніше він не зауважив! Йому б слід було заправитися мимоїздом, та він настільки захопився гоном, що до решти не було й діла. Непробачна неуважність! Він з серцем поглянув на верхівку пагорба, до неї було як палицею докинути, і важко зітхнув.
Одразу настала тиша. Неподалік від шосе велично закляк зимовий ліс. З протилежного боку – поля. Ліс огинала дорога, що провадила у село.
Максим став посеред шосе й заходився голосувати. Протягом десяти хвилин не зупиняючись промайнуло повз нього декілька вантажівок. Враз якийсь подорожній легковик зупинився, не доїжджаючи метрів п'ятдесяти до «КамАЗу». Максим похолов: це був не просто легковик, а білого кольору «БМВ». Певна річ, це могло бути геть інше «БМВ», але що дивно: по тому, як воно зупинилося у цьому не надто привабливому місці, з нього ніхто не вийшов.
Максимовою спиною вдруге поповзли мурашки. Що то за знак? Що там діялося за темними вікнами «БМВ»? Відсутність відповіді сама по собі навіювала страхіття.
Охоплений цим панічним переляком, він щодуху побіг у напрямку до села. Це було найближче місце, яке гарантувало йому відносну безпеку. А з іншого боку, варто їм поїхати вслід, як він матиме змогу сховатися у лісі.
Втім, зрештою за ним ніхто не поїхав. Вони навіть не намагалися його наздогнати, хоча шанси були приблизно рівними. Та це не додало йому спокою. Вочевидь, вони були цілком упевнені в собі, та водночас Максим марно сушив собі голову, прагнучи збагнути їхній задум.
Украй захеканий, хапаючись за тин обійсть, він увійшов до села. Найперше, що йому кинулося у вічі, це бар. Його клієнтами, судячи з усього, були як місцеві мешканці, так і заїжджі автомобілісти: на доказ цьому навпроти припаркувалося декілька автівок. Тут має бути людно, дійшов висновку Максим та й подався туди.
Справді, всередині перебувало чоловік вісім-десять. Для невеликого приміщення (чотири столики плюс стойка) це не так вже й мало. Тут ніхто не наважиться його зачепити. Хіба що, як чатуватимуть за дверима. Саме цього й слід остерігатися.
Зорієнтувавшись, Максим попрямував до стойки. Бармен ще здалеку поглянув на нього запитливо. Очі він мав чи то осоловілі, чи то, може, круглі від природи. Вуса безпорадно прогиналися. Задля певності бракувало тільки почути безладну мову. Максим вже налаштувався на щось подібне. Та виявилося, що бармен цілком вправний був на язик; а надто, щойно заговорив, як не залишилися жодних сумнівів у його тверезості.
– Слухаю пана.     
Максим поникав очима у пошуках телефону. Апарат дійсно чорнів за плечима у бармена.
– Дозволите? Я маю терміново зателефонувати до поліції.      
Бармен дещо сторопів.
– Чого пан бажає?    
Йому завадив телефонний дзвінок. Він вибачився: «Перепрошую», – та зняв слухавку. Згодом озирнув крихітну залу.
– Пане Шемейко! – вигукнув він. – Пана Шемейко просять до телефону!.. Є тут пан Шемейко? – вкотре голосно спитав бармен та вже мав намір засмутити абонента, як раптом Максим зметикував, що питають, власне, його.     
– Це я, – хрипко зголосився він та не впізнав власного голосу, начебто замість нього таки й справді відповів хтось інший.      
– Ви? – бармен подивився з недовірою, та зрештою віддав йому слухавку.    
Звідти пролунав густий, приємний баритон.
– Пане Шемейко?     
Затуливши слухавку, Максим відкашлявся, аби нічого не зауважили ті, з протилежного кінця.
– З ким я розмовляю? 
– Це неважливо. Краще слухайте і не ставте зайвих питань, – ні, безперечно, у його співбесідника був досконало поставлений акторський голос. – Перш ніж ви зробите наступний крок, маю вас попередити щодо наслідків. Мені зрозумілий ваш неспокій. Та, запевняю вас, усе, що б не спало вам на гадку, задалеко відбігло істини. Втім, на все свій час. На разі спробуйте не наробити дурниць. Попросіть бармена увімкнути телевізор та дочекайтеся чергового випуску новин. Обіцяю, там буде дещо для вас цікаве. На це варто поглянути! А до поліції зателефонувати завжди встигнете, – не чекаючи на відповідь, на тому кінці поклали слухавку. Максим почув короткі гудки.       
Він так і закляк біля стойки, продовжуючи роздивлятися мовчазний апарат, немов в очікуванні наступного дзвінка. Бармен, крекчучи, вивів його із заціпеніння.
– Щось замовлятимете?       
– Авжеж, – Максим байдуже перебігся очима уздовж полиці. – Пепсі! – а щойно той наповнив склянку, хитнув головою у бік вимкненого телевізора. – Та ще, коли ваша ласка...
З пепсі-колою Максим умостився на табуреті біля стойки, звідки час від часу поглядав на екран, тоді як з думки не йшли  загадкові натяки незнайомця. До речі, звідки той міг телефонувати? Зі свого «БМВ»? Чи, може, з власної вілли – по тому, як йому доповіли з «БМВ»? Сидить собі у домашньому халаті біля розпаленого коминка та роздає вказівки, закоханий у звук власного голосу.
Замислившись, він не зауважив, коли дійшов краю рекламний блок, поступившись екраном коментаторові випуску новин. «Про сьогоднішню подію на східному кордоні – репортаж з Медики...».
Згадка щодо Медики спонукала Максима опустити склянку з недопитою водою. Ймовірно, це була саме та частина випуску, яку мав на оці «баритон».
«Цієї ночі під час спроби перетнути польсько-український кордон з боку наших сусідів було затримане вантажне авто, у якому виявлено більше двох кілограмів захованого героїну. Як стало відомо з добре поінформованих джерел, водій завчасно встиг зникнути, залишивши митникам вантажівку та наркотики. Не минуло й півгодини після згаданого інциденту, як прикордонна служба зафіксувала нелегальний перетин кордону. А ще за годину на шляху до Пшемисля була викрадена автівка, а її водій застрелений. Поліція вважає, що усі ці події безпосередньо пов'язані проміж собою, радше кажучи, злочинець, утікши через кордон, додав до спроби провезти наркотики ще й убивство на терені Польщі. На разі ведуться інтенсивні пошуки. Та незалежно від їхніх результатів не підлягає сумніву, що саме час прикордонникам зробити нарешті відповідні висновки з численних прорахунків, допущених торік, а владі визнати вкрай мізерним виділення коштів для охорони державних кордонів…».
Подальші просторікування коментатора з приводу того, наскільки бідує кордон, Максим прослухав через верх. Та й решта повідомлення, ймовірно, спонукала б його лише знизати плечима, коли б не щось таке, що встигла відобразити плівка оператора. Це був «КамАЗ». Його «КамАЗ». Грубим планом камера вихопила номер, і цієї ж миті він виразно пригадав, що це був його номер. Нівроку: наркотики, вбивство! Хто був за кермом?.. Авжеж, ведуться пошуки. Напевне, поліція вже йде слідом. Хай би чимскоріш знайшли! Тоді все владнається… Враз він похолов.
Максимові здалося, ніби він летить кудись у безодню, хоча насправді нерухомо сидів за стойкою бару, хіба, може, дещо блідіший, аніж зазвичай. Відвідувачі, з млявою цікавістю прослухавши повідомлення, одразу ж забули про нього за своїми балачками. Проте він мимоволі здригався від кожного випадкового погляду у свій бік.
Максим з одного разу вихилив склянку. Поміж тим бармен знову наблизився до телефону.
– Слухаю… Прошу зачекати! Це вдруге пана, – сповістив він, простягуючи слухавку.    
Та затремтіла у Максимовій руці.
– Пане Шемейко? – перепитав той самий голос. – Чи не вважаєте, що тепер це ім'я звучить дещо приємніше за Максим Чернецький?      
– Що вам потрібно від мене?
Втрачати йому нічого, це зробило його нахабним.   
– Мені? – перепитав глузливо «баритон». – Помиляєтеся, це ви потребуєте мене, а не я вас. Самі бачите, я вас досі й мізинцем не зачепив. Радше навпаки, прагну допомогти.      
– Ціную вашу турботу.     
– Волієте, аби я відклав слухавку?
Максимові до нестями закортіло наговорити грубощів, зроду-віку ще так не кортіло.
– Гаразд! Кажіть, чого вам треба.     
– Здається, ми порозумілися. Запевняю вас, моя умова не стане для вас надто обтяжливою. Та, зрештою, від вас нічого і не знадобиться, окрім як залишатися тим, ким ви на разі є, тобто Петром Шемейко, але й це, як ви встигли переконатися, насамперед у ваших власних інтересах. Лише вчиніть так, як учинив би пан Шемейко: рушайте до Варшави й зупиніться у готелі «Маріотті», де на ваше ім'я зарезервований номер, і не переймайтеся витратами.      
– Та й годі? – сторожко запитав Максим.     
– Я ж попередив, що допоможу вам виплутатися.       
– Ви мене погано зрозуміли. Я маю знати, що від мене вимагатиметься навзамін.  
– Пусте! Жодних зобов'язань. Самі вирішите, скористатися моєю пропозицією чи ні. Ви можете відмовитися одразу, але матимете змогу це зробити й надалі, будь-якої миті. Вибір за вами залишатиметься завжди, це я вам гарантую.     
– Я чогось не втямлю. Ви не з добродійної організації бува?
«Баритон» з байдужістю пустив кпини повз вуха.
– У вас є час усе як слід обміркувати. Але пам'ятайте: замовлення на номер дійсне лише до решти завтрашнього дня.
Розмову обірвали короткі гудки. Максим розмірковував. Чортівня якась! Дивно, проте чимраз важче було у всьому добрати сенсу. Але девчому той, принаймні, мав слушність: його і справді позбавили вибору.
Бармен нерішуче простягнув руку за телефонним апаратом.
– Пан ще має намір кудись телефонувати?      
Максим з жалем відсторонився.
– Ні, дякую вам. У цьому вже немає необхідності.         


Вийшовши з бару, він сміливо подався зворотним шляхом до автостради. «КамАЗ» самотньо стояв на узбіччі. Натомість «БМВ» й слід загув.
Незабаром йому вдалося зупинити якийсь «МАЗ», що прямував у бік кордону.
– Що скоїлося, земляче? – запитав хлопець українською, висунувшись з кабіни.     
Максим пояснив, що спорожнів бак.
– Гаразд, ану ж-бо тягни відро, – охоче відгукнувся водій та, щойно Максим наблизився з відерком, узяв до рота край шлангу, а згодом рвучко відпустив.         
На споді відра завирувала масляниста рідина. Відвернувшись, хлопець з огидою виплюнув солярку, що потрапила йому до рота.
Йому надто кортіло підтримати розмову, попри те, що Максим відповідав неохоче. Та вже на третій хвилині він неочікувано запитав:
– Ти цей… часом у контрабас не бавишся?    
Від цих слів Максимові заціпило. Добре ще, той невідривно стежив за струменем та не бачив його обличчя. Водій потрактував мовчання на свій лад.
– Відтак тобі простіше. А я оце, навантажився, – не дочекавшись відповіді, звірився він. – Масло, кетчупи, м'ясні консерви. Усього потроху. За рейс на цьому можна заробити близько сотні «зелених». Ясна річ, косметику та жуйку возити вигідніше, але натомість важче продати, а от продукти харчування купують на гурт… Щось чути, як там зараз на кордоні? Трясуть добряче? Бо я вже тиждень, як звідти. Стояв під вантаженням.       
Максим здогадався знизати плечима.
– Гадки не маю… Втім, боюся, що трясуть.      
– Гаразд, якось-то воно буде, – дещо стурбований, хлопець зітхнув та заходився згортати шланг. – Адже ти також туди? – він вказав очима у бік «КамАЗу», розверненого на схід.     
– Я – до Варшави, – сам не знаючи як, несподівано для себе відповів Максим, і тоді усвідомив, що для нього це питання вже давно вирішене. Ще там, у барі, ще до того, як «баритон» поклав слухавку.      
– А… Он як, тоді нам урізнобіч! – ствердив той та насамкінець додав. – Щастить же тобі! А я оце, далі за Жешув жодного разу ще не був… Гаразд, приятелю, бувай! Мені час їхати.     
Максим заліз до кабіни та, пустивши його поперед себе, в декілька прийомів розвернув неповороткий «КамАЗ». На місці він сподівався бути завтра над полудень. Більярдна куля, котру заганяли до лунки. І цією лункою, зважаючи на все, була Варшава.


Готель «Маріотті», півторастаметрова скляна башта, підпирала небо у самому центрі Варшави, навпроти сховався під землю залізничний вокзал, і лише трохи правіше, ніби у невпинному суперництві з творінням нової епохи, ще п'явся догори гострий шпиль будівлі, колись подарованої Іосифом Віссаріоновичем завойованому місту.
Поза сумнівом, номер у такому готелі коштував недешево. Максим почувся дещо скуто. Звідти назустріч йому виходили респектабельні західноєвропейці.
Штовхнувши скляні двері, він опинився у просторому холі, відзначеному сміливими чудасіями сучасного дизайну. Портьє у чорно-білій уніформі зустрів його запитливим поглядом.
– Слухаю пана, – промовив він з фаховою ввічливістю.     
– Я… Здається, для мене має бути зарезервований номер, – озвався Максим, але портьє навіть не ворухнувся, а вигляд мав людини, котрій взагалі невтямки, про що йдеться. Максим ляснув себе долонею по чолу. – Авжеж, даруйте, – та назвав себе. – Петро Шемейко.   
Портьє відразу пожвавився, зникла попередня напруженість.
– Пане Шемейко?! – перепитав він та заметушився, спонукавши Максима дійти висновку, що його нове ім'я, мабуть, річ не настільки обтяжлива, як йому видалося на початку. – Так, номер... Прошу сюди, – він підвів його до стойки, з-поза якої визирала ретельно укладена жіноча зачіска та чорний жакет, що, певне, також складав частину уніформи.       
Через верх стойки Максим простягнув паспорт та простежив за тим, як на екрані монітора з'явилося ім'я Петра Шемейко.
– Здіславе! – портьє клацнув пальцями, підкликаючи службовця та віддаючи йому ключа. – Проведи пана до номеру 4219. З виглядом на Варшаву, – додав він вельми келійно, звертаючись до гостя. – А речі пана... – зиркнув навсібіч та розгублено змовк.      
– Пусте, – заспокоїв його Максим, вважаючи, що не варто демонструвати свій надто скромний багаж. – Вони залишились у кабіні. Згодом я перенесу їх сам.       
– Навіщо ж додавати собі клопоту?.. А втім, як панові буде завгодно. Здіславе! – вдруге звелів портьє, вказуючи очима на ліфт. – Проведи пана!     
Високий молодик з такими лаписьками, що на нього можна без вагань вішати будь-який багаж, крокував попереду, й паркет гучно рипів під його підошвами. Він натиснув на кнопку виклику ліфта, і, коли двері відчинилися, пустив гостя поперед себе. Швидкісний ліфт миттю виніс їх на сорок другий поверх, хоча з незвички могло видатися й так, нібито вони вийшли десь на четвертому.
Службовець відчинив двері номера. Номер складали два житлові покої – спальня та вітальня, – обидві потопали у зелені квітів; він розсунув мереживні портьєри, і яскраве світло неба крізь стіну – скло від стелі до підлоги – приснуло просто у вічі. Портьє не збрехав. Звикнувши до світла, Максим побачив зменшене до макетних розмірів місто, що розпростерлося десь на долині, тож йому видалося, буцімто підлога усувається у нього з-під ніг. Він поквапно відвернувся від вікна, й запаморочення минуло. Здіслав стояв біля самісінького краю, цілковито байдужий до зяючої прірви, наче й не мав анінайменшого уявлення про страх висоти, та, здається, переймався лише власними чайовими. У Максима щось трохи ще брязкало в кишені, і хоча він сам залюбки витратив би на себе залишки коштів, отриманих від фірми, ймовірно, тому, хто зупинився у розкішному номері готелю «Маріотті», не личить випроваджувати обслуговуючий персонал у простонародний спосіб. Затиснувши в руці купюру, Здіслав врешті залишив його самого.
Максим потинявся покоями, вивчаючи оточення, сів на м'який пуф – той провалився під ним. Розкішні апартаменти. Що ж його замислив отой схиблений з «БМВ»?
Вкотре ці запитання. Вони кого хочеш заженуть у кут. Краще й гадки про це не мати. Тоді він вирішив, що непогано б компенсувати втрату на чайових, підійшов до телефону, зазирнув у довідник та набрав номер ресторану. Йому відповів ввічливий жіночий голос. Усі вони тут були аж надто ввічливі.
– Чи можу я замовити щось у номер?     
– До ваших послуг. Що бажаєте?      
Максим замислився.
– Можливо, що-небудь з м'ясних страв.       
– Тоді курча у соусі з грибами та смаженою картоплею? Фірмова страва.    
– Гаразд!   
– Овочеві наїдки?     
– На ваш смак.    
– Напої?     
– Віддаю перевагу безалкогольним, – йому раптом збігло на думку, що слід мати зимну голову.
– Будьте люб'язні зачекати. Вам незабаром принесуть.     
«Будьте люб'язні»! – подумки передражнив її Максим. Навколо нього відбувалося стільки дивовижного. І попри його зусилля не брати нічого до голови ця невідомість збурювала чи не найбільше.
Він увімкнув телевізор. Можливо, на цей час вже з'явилися свіжі новини. Проте майже увесь ефірний час новин був присвячений страйку шахтарів. Про подію на кордоні ані згадки. Побіжно переглянувши канали, він зупинився на якійсь телегрі, у якій слід було за окремими натяками вгадувати назви предметів, та з ногами забрався на канапу, прагнучи узяти в ній участь. Це допоможе йому відволіктися.
У двері постукали. Він негайно злетів з канапи, вважаючи, що обслуга не повинна бачити його у такій нескромній поставі. Мабуть, це з ресторану. Та на порозі вдруге з'явився Здіслав, тримаючи в руці якийсь конверт.
– Даруйте, – повідомив він, – вам забули вручити. Це телеграма панові. Вона надійшла ще вранці, до вашого приїзду. Прошу вибачення, – повторив він, поклав телеграму на стіл та зник з очей.      
Максим обережно взяв конверт зі столу. На конверті був вказаний адресат – тобто його нове прізвище й назва готелю. Йому стало моторошно. Зусиллям волі він примусив себе відкрити конверт, так, немов усередині міг бути його вирок. Та ані подобини там не було. Це навіть близько не нагадувало те, що підказувало йому буяння фантазії.
«Любий небіжу, щиро вітатиму твій приїзд. Нетерпляче очікую на мить, коли зможу тебе обійняти. Твій люблячий дядечко».
Він поглянув на зворотну адресу. Боже, Коломбо! Це ж край світу! Приголомшений, Максим бгав у руках телеграму. Навіть не відразу зауважив, що текст був українською мовою, хоча й набраний латинським шрифтом. Він попросту прочитав його та усвідомив зміст. Що година, то й новий клопіт!
Втретє пролунав стук у двері, цього разу до номера вкотили столик, заставлений наїдками з ресторану.
Він мляво пережовував їжу та раз у раз поглядав скоса на білий конверт, що лежав збоку. Ця злощасна телеграма, до того ж, споводувала нехіть до їжі. Він почувався так, немов поїдав чужий обід. Наприклад, справжнього Шемейко. Згадавши про нього вкотре, він з зненавистю шпурнув на стіл ножа й виделку. Ні, не до снаги йому безтурботно сидіти й обідати у цьому номері! В очікуванні, що от-от з'явиться справжній господар.
Він схопився та вибіг за поріг, мимохідь прихопивши куртку, що висіла біля дверей. Швидше донизу! Йому наче бракувало повітря у цьому готелі. Ліфт затримувався. Цифри на табло підказували, на якому поверсі саме застряг ліфт, і як на страждання, що розпирало Максима, рухався він занадто вже повільно. Здається, Максимові ніколи його не дочекатися. За мить йому увірвався терпець, він махнув на ліфт та подався до сходів. Аби не чекати.
Сходинок сорока двох поверхів цілком вистачило йому для того, щоб охолонути. Але він все одно вийшов надвір: подихати свіжим повітрям та, мабуть, остаточно повернутися до тями.
Здається, прогулянка й справді пішла йому на користь. Натовп заклопотаних людей анітрохи йому не дошкуляв. Він неквапливо минав вітрини, ігноруючи рекламу. Потік пішоходів переносив його на протилежні боки вулиць, дозволяючи на певний час забути про світлофори. 
Або ж він поставив собі за мету втекти від самого себе, але тоді на нього вкотре чекала невдача. Знайомі кадри ранкового ефіру віднайшли його і тут. Крізь скло вітрини проглядалися цілі ряди телевізорів: стояли вони на полицях, заполонивши стіну згори донизу. Максим завернув до крамниці. Увімкнені телевізори одночасно транслювали різні канали. Те, що йому вдалося почути – радше уривки фраз, натомість він виразно розчув власне ім'я. «…Ним виявився громадянин України, двацятирічний Максим Чернецький, котрий, якщо вірити українській поліції, зроду не потрапляв у її поле зору. Подальше розслідування, певна річ, заходить у безвихідь, позаяк передбачається, що злочинець загинув у автокатастрофі за годину після... Такий збіг обставин викликає цілком обгрунтовану підозру, що й цього разу не минулося без втручання мафії, аби замести сліди. Чи слід на цьому вважати справу закритою?».

1.5

О шостій над вечір у його номері неголосно задзвонив телефон. Хоча він і чекав на цей дзвінок, у нього засмоктало під грудьми, коли він знімав слухавку.
– Вами бувши я б тримався берега, пане Шемейко.     
– Що ви маєте на увазі? – Максим здригнувся, враз запідозривши, що за ним стежили від тієї миті, як він полишив готель.    
– Вам не слід виходити з номера. Це було необачно з вашого боку.   
Втім, хтозна, можливо, спостерігати за ним і не спостерігали, а лише намагалися йому телефонувати.
– Ви, мабуть, знаєте, де я був, – навмання відказав Максим.      
«Баритон» нажив проігнорував.
– Можливо. Та з усім тим наполегливо раджу не залишати номер. Ви можете мені знадобитися.     
Отож він для нього річ, яка має повсякчас бути напохваті!
Максим мало не забув запитати про телеграму.
– Стривайте! Що це за дядечко з Цейлону, котрий розшукує свого улюбленого небіжа? Незабаром він дізнається, що в готелі під цим ім'ям хтось живе, та й вирішить, що тут справді його небіж. А коли, чого доброго, йому на гадку спаде зателефонувати? Що, у такому разі, я йому відповім?    
– Нехай це вас не турбує. Той, про кого йдеться, віддавна не користується телефоном. Та й взагалі, немає жодних підстав для хвилювання. Якщо ви дотримуватиметеся усіх моїх вказівок, з вами нічого не трапиться.     
– Хто ця людина? – не вгамовувався Максим. – Що ви від мене приховуєте?     
– Ви ставите забагато запитань, – невдоволено відрубав той.
– Я маю право!     
– Ваші права зачитає вам поліція, коли так хочете, – нагадав «баритон». Максим прикусив язика. – Відтак або ви слухаєтеся мене, або виплутуйтеся самі, але тоді я не поставлю на вас і ламаного шага. Затямили?    
– Авжеж, – похмуро відповів Максим.
– От і домовилися. У такому разі, лягайте краще спати. Завтра я вам зателефоную.      
Дзвінок пролунав наступного дня о тій самій порі.
– Пане Шемейко? Ви не забули про нашу угоду?.. Тоді саме о дев'ятнацятій трицять ви вийдете з готелю. На вас чекатиме авто.     
Максим вийшов, як і наказано було, саме о пів на восьму. Під цей час надворі остаточно звечоріло. Ліхтарі тьмяно освітлювали широкі сходи, які спускалися на площу. Проте автівку, що її надіслав за ним «баритон», він упізнав би навіть з заплющеними очима. Вона стояла долі, навпроти входу. Щойно він наблизився, задні дверцята штовхнули зсередини. Максим схилився навпіл, і його поглинула темрява, приховавши від сторонніх очей за чорними трапеціями вікон.
Авто рвучко рушило з місця. Придивившись, він збагнув, що у салоні, поза ним та водієм, немає нікого. Обличчя водія тільки зрідка й лише на коротку мить з'являлося у люстерку, освітлене фарами зустрічного руху. Здається, йому років до сорока добиралося, і ніс він мав м'ясистий, а, можливо, був молодого віку, і це лише темні западини довкола носа, різко окреслені променями, створювали таке враження. Голосу він і зовсім не чув, Максимові не вдалося видерти з нього живого слова, йому навіть збігло на думку, чи не був цей водій глухонімим.
З кілометр вони їхали прямим шосе, а далі звернули убік та заходилися кривуляти вулицями, ніби прагнучи загубитися поміж будинками. Врешті потрапили до якогось двору, в'їхали під склепіння арочного проїзду й зупинилися. Тієї ж миті від стін відокремилися ледь помітні постаті, обидвоє задніх дверцят разом відчинилися, та з обох боків на Максима, дихнувши нікотином, брутально навалилися два здоровезних паруб'яги. Від них тхнуло, ніби з урни, сповненої недопалків.
– Агов, тихіше! – заволав Максим з переляку, як би ці незграби та не розчавили його, не помітивши.    
Він, щоправда, не бачив, з ким накладає, та, на відміну від водія, ці принаймні мали язика.
– Ну ж-бо, ти, рухайся, – зажадав один якось не надто ввічливо.      
«БМВ» просіло, мабуть, на увесь спружинний запас.
– Гей, у чому річ? – удруге обурився Максим, відчувши на зап'ястках крижаний дотик кайданків.     
– Стерпиться, нічого тобі не буде.      
Ті ж руки спробували нап'ясти йому на очі тасьму, та цього разу він ухилився.    
– А це навіщо? Ні, так не піде! Знаєте що, телефонуйте вашому босові. Перекажіть йому, що я нікуди не їду.       
Либонь, якби цієї миті спалахнуло світло, упав би йому у вічі поблажливий вираз на їхніх обличчях.
– Взагалі-то нам простіше тебе оглушити, – пролунав незворушний голос. – Але на разі ми до цього не вдаємося.
Максим не йняв віри власним вухам: йому до того ж робили послугу!
– Ви надзвичайно люб'язні, – пробурчав він, визнаючи за ними рацію та дозволяючи зав'язати собі очі.     
Авто дало задній хід. Вони знову повернулися на шосе. Максим чув, як один з громил повідомив радіотелефоном, поза сумнівом – своєму господареві:
– Усе гаразд. Ми їдемо.    
Нехай очі йому й затуляла щільна тасьма, та як-не-як, а зрештою він фаховий водій. Максим достеменно точно знав, коли автівка рухається серед потоку, а коли мчить сама вільною трасою. З того, як дедалі рідше їм доводилося зупинятися на світлофорах, він визначив, що вони прямують на околицю міста, а відсутність поворотів та висока швидкість підказали, що вони вже мчать заміським шосе. Закрут та кружляння услід за ним могли означати лише те, що мандрівка добігає краю.
Спершу його відкинуло ліворуч, тоді праворуч. Авто спинилося, а за мить вщух і мотор. Дверцята, відчинившись, впустили зимне повітря.
– Гаразд, підводься, – Максим відчув штурхіт у плече. – Приїхали! 
Переймаючись лише одним: аби не вдаритися головою об верх салону, – він видостався з автівки. Сніг рипів у нього під ногами. Підтримуваний з обох боків, Максим зійшов сходами на ганок, переступив поріг назустріч теплу, і щойно всередині з його очей скинули тасьму.


Йому не довелося примружитися від яскравого світла. Світла бракувало. Присмерк розсіювали самі недогарки, що жевріли у розпаленому коминку. Їх червонявий відблиск губився у кутах просторого покою, накидаючи відчуття, ніби у згустках тіні хтось ховається. Два порожніх крісла стояли повернені до коминка. Спокій, тиша, розпечений коминок. Саме таке оточення малювала йому уява. Бракувало лише в одному з крісел хворого старого, що вкривав би пледом ревматичні ноги. 
Справжній старий, всупереч усьому, увійшов до покою доволі впевненим кроком. Його вік зраджували зморшки, сіткою поборознивши лице, ймовірно, завстаршки він і справді був десь поміж шостим та сьомим десятком, проте за його молодецького вигляду, сповненого оптимізму, скидалося на те, ніби має на меті жити доки сонця.
– Не зношу яскраве світло, – це було найперше, що він вимовив, і Максим мимоволі здригнувся, упізнавши голос. – Сподіваюся, це не завадить нашій розмові. Прошу, – «баритон» вказав на одне з крісел.     
Він підкинув у вогонь декілька нових полін. Іскри сипнули навсібіч.
– Ваші люди вчепилися мене ще у Вінниці, – нагадав Максим, користаючись з нагоди, аби прибрати ініціативу до рук, втім, лише як засіб проти страху. – Ви наказали побити мого напарника, аби в рейс я вирушив сам один, чи ж би ні? Мій напарник був для вас зайвий. Гадаю, час нарешті все пояснити.
«Баритон» вислухав його з неприхованою цікавістю. За мить клацнув пальцями. Лише тоді Максим зауважив, що один з громил, які притягли його сюди, досі стовбичить у глибині кімнати. На знак господаря він наповнив два келихи чимось схожим на бренді та обійшов сидячих з тацею, терпляче вичікуючи, допоки кожен не візьме по келиху в руки. Бренді, навдивовижу, виявилося якраз півкелиха, цей найманий вбивця був природжений гарсон.
«Баритон» влаштувався якнайзручніше, по-хазяйському закинувши ногу на ногу.
– Мій давній приятель та партнер з бізнесу, уродженець вашого краю, якось попросив мене допомогти йому у пошуках брата, з котрим його розлучила війна. Майже півстоліття минуло відтоді, як вони розсталися. Поневіряючись світом, він не мав про нього жодних звісток. Либонь, дотепер це його не надто турбувало. Та ви ж-бо знаєте, як старші люди схильні до ностальгії. Вони готові на будь що, аби навести хоч якийсь місточок у минуле. Дехто попросту марить цим. Я не наважився йому відмовити... На жаль, пошуки привели до могили його брата. Але зрештою втіхою старому було довідатися про існування небіжа, брат встиг одружитися й залишити по собі сина. Приятель зажадав від мене доправити небіжа до нього. Що ж, гаразд! Я усе влаштував, той невдовзі мав потрапити у дядечкові обійми. Аж раптом сталося непередбачене: автокатастрофа. Авжеж, це справді жахливо! Небіж загинув, так і не зустрівшись з дядечком.       
– Вашому приятелеві не позаздриш, – погодився Максим попри те, що від його слів за версту тхнуло неприхованою підробкою. – Мабуть, це його добряче засмутило.    
«Баритон» поквапився заперечити.
– В тім-то й річ! Він навіть гадки не має. Старий і без того насилу дихає. Я б нізащо не зважився розповісти йому правду, це попросту звело б його зі світу.      
– Скажіть краще, ви боїтеся, що він не дійме віри, еге ж?     
– Що ви хочете цим сказати? – «баритон» здивовано звів брови.    
– Лише те, що автокатастрофи трапляються не щодня. Ваш приятель може не повірити у простий збіг. Адже це ви мали на оці?     
– Мені до вподоби ваш напрям думок, – щиро зізнався він.
– Натомість мене дещо нашорошує, а надто, коли я замислююсь над тим, чому я тут та з ким маю справу.    
– Так? І що ж саме?    
– А ви й справді непричетні до смерті його небіжа?      
– Геть з думки! Я, певна річ, не святий, та було б неправдиво повісити на мене ще одне вбивство.     
– Отже, його таки вбили?    
– Я цього не казав.    
– Але ж ви самі щойно вжили це слово.
– Лише вгамуйте вашу настирливість. Усього має бути в міру, цікавість не виняток. Авжеж, ви надто кмітливі, як на свій вік, а от на добре це чи на зле?..
Максим скипів, страх забувся.   
– Це я хіба настирливий? Та чи не ви повсякчас від мене чогось домагаєтеся? Хто накинув мені документи на ім'я Петра Шемейко, хто змусив мене приїхати до Варшави й поселитися у готелі під цим ім'ям? То може, ви припинете гратися зі мною у киці-баби та поясните, врешті-решт, яким чином ваша мелодрама стосується мене?
«Баритон» зачаровано поглянув крізь золотавий келих на полум'я, що скаженіло за чавунними гратами, та знизав плечима.
– Мабуть, ви вже здогадалися, та прагнете почути це від мене? Гаразд! Я б не наважився повідомити правду моєму приятелеві, але також не у змозі відмовити йому в цьому проханні. Сподіваюся, ви мене розумієте. Надто, що він вважає, буцім Петро вже на шляху до Цейлону. А відтак... вам доведеться поїхати до нього саме як його небіж.      
Максим і справді був налаштований почути щось підхоже, та зрештою розплескав бренді на підлогу, заледве «баритон» вимовив це вголос.
– Що?! Та ви при своєму розумі?     
Співбесідник несхвально хитнув головою.
– Бачу, вас не влаштовує моя пропозиція?       
Максим злякався.
– Гаразд, припустімо, я погоджуся. Припустімо… А коли ваш приятель запідозрить, що його намагаються ошукати?     
«Баритон» розвів руками.
– А це вже ваш клопіт, аби цього не трапилося. Успіх цілком залежатиме від вас… До речі! Ваше завдання полегшить та обставина, що досі він не мав можливості познайомитися з небіжем – ані в обличчя, ані листовно. Я не надто перебільшу, коли додам, що він нічого про нього не знає, поза іменем і того, що він син свого батька. Ось вам і карти в руки.      
– З усім тим, якщо я проколюся – адже таке не виключено, еге ж?    
«Баритон» похмуро зітхнув.
– Нічого не вдієш, тоді він вас вб'є, – він подивився на Максима. – Повірте, я не жартую. Я зичу вам добра, попри все, тож раджу поставитися до вашої ролі з усією відповідальністю.
Максим вирішив був, що той жартує, та поглянувши йому в очі, збагнув, що «баритон» говорив серйозно.
– Нема ради, доведеться попрацювати сумлінно. Від цього, як-не-як, залежатиме ваше життя. Поза тим, як я вже казав, ми з вашим дядечком добрі старі приятелі, колись мали спільний бізнес, а зараз він щедро оплачує надані йому послуги, тож я вважаю за краще не псувати з ним стосунки. А відтак, майте на увазі: якщо ви сядете маком, тоді й на мою вдячність не сподівайтеся.    
Максим ствердно хитнув головою.      
– А з іншого боку, він доволі заможний, ваш дядечко, вами бувши кожен лише втішився б, – несподівано додав «баритон».    
– Ви так кажете, неначе він і справді мій стрий.      
– Пусте, до цього ви незабаром звикнете.    
– Звідкіля така впевненість, що я туди поїду?      
«Баритон» мить зачекав, ніби вагаючись, по чому вдруге клацнув пальцями, привертаючи увагу охоронця та вказуючи очима на телевізор. Бурмило наблизився і вставив касету у відеомагнітофон. Спалахнув екран, зображення зарухалося.
Спостерігаючи за ним, Максим нічого не тямив. Припорошені інеєм, закляклі дерева, цвинтар, поховальна процесія, попереду несуть скромну труну, обшиту дешевою тканиною, услід за нею йдуть родичі з похмурими обличчями…    
За мить він рвучко подався уперед, та немов прикипів до екрану. На серці у нього похолонуло.
– Що там діється? – запитав він несподівано захриплим голосом.     
«Баритон», відвернувшись, саме ворушив коцюбою у жаровні.
– А ви не здогадуєтеся? – байдуже поцікавився він. – Ваше поховання.    
– Моє поховання?!     
– Вражаюче видовище, чи не так? Навіть Яцек, і той пустив сльозу. Правду кажу, Яцеку? – озирнувся він до свого громили. 
Той вишкірив зуби. «Баритон» розчаровано зітхнув.
– Недолік молодощів. Ви, молодь, надто рідко виявляєте співчуття.      
Максим вихилив своє бренді. Згодом витер піт з чола.
– Зле почуваєтеся?      
– Я ж помер, як ви щойно висловилися.      
– Усе це дуже цікаво, – продовжував «баритон», не зважаючи на репліку. – Спочатку на кордоні затримують ваше авто з наркотиками. Ви, природно, встигаєте вчасно накивати п'ятами. Потай переходите кордон, захоплюєте чийсь там «Фіат», вбиваєте водія та врешті зникаєте, – навмисне зволікаючи, він з насолодою потягнув з келиху. – Втім, ви так поспішали втекти, що залишили у кабіні «КамАЗу» проїзні документи й паспорт, виписані на ім'я Максима Чернецького. Відбитки ваших пальців зосталися на пакетах з героїном та на пістолеті, з котрого був убитий водій «Фіата». Пістолет також невдовзі знайшли, усього лише за два метри від згорілої автівки, мабуть, відкинуло вибухом. Так, дійсно, вам пощастило, позаяк викрадений вами «Фіат» виявили у кюветі поміж Медикою та Пшемислем, а принагідно й ваш обпалений до невпізнання труп. Ваша смерть не викличе перегудів, бо ж, як заявила поліція, вона вважає її справою рук самої мафії. Цілком слушне зауваження. Гаразд, як кажуть святі отці: amen! – нехай буде так!
– Справді, ви непогано все обміркували, – погодився Максим, із сумом зазираючи наспід спорожнілого келиху. – Та невже серед усього цього бруду не знайдеться для мене бодай якоїсь малесенької шпаринки, аби вислизнути? Наприклад, ви забули, що Віктора бачили зі мною в кемпінгу. Чи на вашу думку, поліція не зацікавиться ним як можливим співучасником? Вони знайдуть, про що його запитати.      
– Віктор?.. – замислено перепитав «баритон». – Ні, я нічого не забув. Та насамперед слід його самого знайти.     
Проте Максим вже вхопився цієї думки.
– А хіба це настільки неможливо?    
– Питання в тому, де він зараз, – та «баритон» якось дивно поглянув на екран телевізора. 
Максим простежив за його поглядом. Саме цієї миті могильники поволі опускали труну наспід виритої ями.
– Господи! Тільки не це! – вихопилося у нього рівночасно із стогоном.
– А чом би й ні? – «баритон» незворушно знизав плечима. – Ви з ним одного зросту, ще й надто, однієї статури.     
– Визнаю, прихильно я до нього не ставився, але зрештою...
– Щодо водія «Фіату», тут він передав куті меду. Я не вітаю подібну ініціативу, навіть якщо вона мені наруч.
Враз забувши про Віктора, «баритон» тицьнув пальцем у натовп на екрані.
– Онде, ліворуч… Бачите он того, у чорній куртці з каптуром? Цей з вашої поліції. Він із шкури лізе, сподіваючись щось та випитати про ваші зв'язки з злочинним світом. Його так і тягне на мертвеччину, – додав він з несподіваним презирством. – Це шакал. На нюх цей звір вправніший за пса. До того ж, він попросту обожнює слабких та беззахисних, – він удруге повернувся обличчям до співбесідника, – таких, як ви. Це й справді нікчемна тварина, дужчого вона стороною омине, але хто спотикнеться, на того накинеться і розшматує.      
Максим намагався не дивитися на екран.
– То як? – безпристрасно підсумував «баритон». – Досі маєте можливість зробити вибір. Я обіцяв вам надати у цьому повну волю, і, як бачите, дотримуюсь слова. Ви можете без зайвого клопоту їхати до свого стрия на Цейлон, маючи певність, що «Інтерпол» не подасться услід. Із смертю Максима Чернецького справа, вважайте, закрита. Або залишаєтеся Максимом Чернецьким, і вам пред'являють звинувачення у вбивстві та перевезенні наркотиків.       
– А коли я лиш удам, ніби приймаю ваші умови? Чи не боїтеся ви, скажімо, що я втечу дорогою на Цейлон? Ви ж самі забезпечили мені надійне прикриття.       
– Авжеж, я забезпечив вам прикриття, – «баритон» і надалі зберігав незворушний вигляд. – За умови, що дядечко вчасно обійме свого небіжа. Погодьтеся, це було б справедливо. Поліція отримує вбивцю, а дядечко – вас. Тепер поміркуйте, як він, на вашу думку, вчинить, довідавшись про ваше зникнення? Звернеться до поліції, адже так? А що вирішить поліція? Поставте себе на її місце. Зараз у неї лише один мрець – та один кандидат у небіжчики: Максим Чернецький. Ви стежите за моєю думкою? Бо після дядечкової заяви з'являється другий претендент на це місце – Петро Шемейко, що перетнув кордон одночасно з Чернецьким, але так і не добувся місця призначення. Таким чином, Максим Чернецький удруге потрапляє до розшуку, тільки цього разу, найімовірніше, під ім'ям Петра Шемейко, якого він сам убив, аби посісти його місце та пустити поліцію хибним слідом. Ви зі мною згодні?
Максим нервово засовався у кріслі.
– Маєте рацію, – відповів він, лякаючись та ненавидячи «баритона» чимраз дужче. – Не варто продовжувати, бачу, ви добре попрацювали. Мені потрібен час, аби все обміркувати.      
– О, будь ласка, – охоче погодився той. – У вашому розпорядженні цілісінька доба.      
– Як я з вами зконтактуюся?      
– У цьому не буде потреби, – відповів «баритон» з переконанням, котре свідчило, що він цілком володіє ситуацією. – Лише попросіть портьє замовити вам квиток на літак. Він вилітає завтра о десятій вечора. Я попереджу дядечка про ваше прибуття.    
Він звівся, даючи розмові берега. Максим вчинив так само. Громило зробив крок у його бік.
– Коли ваша ласка, ще одне запитання.      
«Баритон» закляк вичікувально.
– Чому – саме я?    
– Повірте, незабаром ви це збагнете й без моєї допомоги.
Недаремно Максим зберіг відчуття, ніби той чогось недомовляє. «Баритон» розпрямив плечі та сховав руки за спину.
– Мої люди відвезуть вас назад. Сподіваюся, ви не ображені через заподіяні вам незручності? Запобіжний засіб.      
Він стрімко вийшов у ті ж двері, у котрі ввійшов. Цього разу Максим без жодних заперечень дозволив зав'язати собі очі. Його вивели надвір та вдруге заштовхнули до автівки. Загурчав мотор, і за півгодини з нього зняли тасьму перед входом до готелю.
– Пане Шемейко! – портьє келійно посміхнувся. – Чи матиме пан якісь побажання?     
– Побажання? – зиркнувши у його бік з підозрою, Максим вже стискав у руці ключ від номера. – Авжеж! Прослідкуйте, аби мене не турбували.      
Ще мить портьє продовжував стояти з роззявленим ротом. Згодом безглузда посмішка щезла з його обличчя, поступившись презирливому виразу, з яким він і простежив за юнаком. Та принаймні до завтра Максим міг собі таке дозволити.
Зрештою вранці, ледве розсунувши штори, він вкотре відскочив від прозорої стіни, що раптово оголила перед ним зяючу прірву. Ген самісінького обрію сягало захмарене небо, а у сірому серпанку біля його ніг пролягала Варшава.
Він наблизився до телефону та, з мить повагавшись, зняв слухавку. Менш над усе йому кортіло, аби на протилежному кінці відповів учорашній портьє. У нього з думки не йшла його нудотно-зухвала посмішка. Втім, голос виявився незнайомим.
– Мені потрібен авіаквиток на літак, що вилітає найближчим рейсом до Коломбо, – рішуче промовив він.


ЧАСТИНА ДРУГА

2.1

Сонячні відблиски невтомно витанцьовували на обідку ілюмінатора. Рівно гурчали турбіни реактивного двигуна. Під крилом розстелилася затягнена легкими брижами безкрайня блакить океану. Її прорізали самотні суда, ніби закляклі разом з коротким шлейфом білястої піни, що тяглася услід за ними. Втім, безмежність існувала лише в уяві. Це була не більш ніж Манарська протока, що розмежовує південний виступ Індійського півострова та острів Цейлон. Берег постав зненацька, стрімко насуваючись широким фронтом. Згори видавалося, ніби його вкривав суцільний зелений килим. Літак нахилився на праве крило. В ілюмінаторах промайнув крутий злам коломбійського порту з випинаючими пірсами та баржами на рейді. Урівноважений голос стюардеси пролунав з динаміка, на декількох мовах закликавши пасажирів сісти на свої місця й пристебнути ремені.
Близько одинацятої години за місцевим часом, коли сонце вже майже сягнуло зеніту, авіалайнер компанії «ЛОТ», прибулий рейсом з Варшави, здійснив посадку на летовищі Катунаяке, розташованому на північ від Коломбо. Ступивши на хисткий трап, Максим примружився від яскравого цейлонського неба, від осяяного сонцем посадкового майданчика, а найбільше від блискучої поверхні крила, що відзеркалювала сонячні промені. За плечем у нього висіла спортивна торба, що вмістила поверхній одяг. Вдихнувши гаряче повітря, він припустився думки, що спекотніше було б хіба що у серці самого пекла, скидалося на те, що і в затінку температура сягала трицяти градусів. Ніздрі залоскотали незвичні пахощі тропіків, надто відчутні першої миті, коли щойно спускаєшся трапом літака. Це був до протилежності інший світ. Відзараз неймовірним здається, що десь лютує зима та люди зазнають холоду.
– Містере Шемейко? – враз почув він десь зовсім поряд, але, озирнувшись, так і не збагнув, хто це запитав. Натовп був як ліворуч, так і праворуч, за плечима залишився паспортний контроль.
– Ви – містер Шемейко? – ввічливо повторив низький на зріст, як і усі вони, чоловік з типовою зовнішністю індокитайця. Відразу важко було пойняти віри, щоб якийсь в'єтнамець чи таєць, одягнений, до того ж, наче сингальський рикша, розмовляв на бездоганній англійській, без східного акценту, й це власне збило Максима з пантелику. – Я відразу вас упізнав. Мене на ім'я Чан. Так усі мене кличуть. Ваш дядечко доручив мені зустріти вас.     
– Як же ви мене упізнали? – ще більше здивувався Максим.     
– Пусте, насправді це зовсім не важко. Вас неможливо не впізнати. Викапаний дядечко… ясна річ, за молодощів, – Чан легко підхопив торбу, що її Максим на мить випустив з рук. – Прошу, ходіть за мною.     
На взір йому добиралося років до шістдесяти, а скільки насправді – хтозна? Вік цих вихідців з джунглів насилу піддається визначенню. Хоча торба вагою сім-вісім кілограмів для нього була наче пір'їнка. Максим звик вважати, що це кволий, немічний народ, але, зауваживши його міцні, жилаві руки, усвідомив, наскільки помилявся.
Минувши довжелезний ряд автівок, що тісно збилися на паркінгу, вони врешті зупинилися навпроти джипу з відкритим верхом, пофарбованого у непривабливий тьмяно-пісочний колір: такого забарвлення не існувало вже років з двацять. Чан послужливо відчинив задні дверцята із словами: «прошу сюди, сер». Та щойно Максим умостився на сидінні, зачинив їх за ним, а сам всів за кермо. Задки вони почали вибиратися на автостраду. Незабаром зустрічний повів вітру охолодив авто, розпечене під тропічним сонцем. Чан покрутив ручкою налаштування приймача. Змагаючись з гурчанням мотору та свистом вітру, линула музика: стара, але дотепер чарівна мелодія босанови.
Коли це було? У сорокових? П'ятдесятих? Тісні околичні вулиці з їх низенькими будиночками, нависаючими балконами, нерівною бруківкою, зрештою, напівголими дітлахами, що врозсип тікають з-під самих коліс, нагодилися як ніколи вчасно.
Залишивши місто позаду, вони видосталися на магістральне шосе та попрямували далі на південь. Уздовж дороги, ховаючись у затінку розлогих пальм, потягнулася низка котеджів, кнайп, крамничок.
Сонце висіло просто над головою. Не зменшуючи швидкості, Чан пошукав рукою під сидінням та, ретельно обтрусивши від пилу, простягнув Максимові солом'яного капелюха з звисаючими обривками шнурівок.
– Будь ласка, одягніть, сер, – побачивши на його обличчі квасний вираз, він додав. – Я обіцяв вашому дядечкові потурбуватися про вас. Якщо ж ви цього не зробите, вас ще, бува, дістане сонячний удар, і тоді мені залишиться піти хіба що до богадільні, позаяк він мені цього не подарує.     
Рух по шосе заблокувала колона, так повільно пересуваючись, що їм довелося повзти з швидкістю шістдесят кілометрів на годину. Дорога пішла вгору, це відчувалося по натужному ревінню мотора. То ліворуч, то праворуч миготіли рясні каучукові плантації, чагарники бананів, ряди кокосових пальм. На схилах пагорбів, підперезаних штучними терасами, лагідно зеленіли рисові поля. На зміну їм пішли зростати гірські вершини, неначе велетні, що здибилися понад рівниною. Їх підніжжя дбайливо закутувала зелень лісів, так, немов би вони соромилися власної голизни.
Вивертаючись та вихляючи, дорога вперто здіймалася у гори. На закруті постала маленька буддистська капличка, поспіль обліплена строкатими стрічками й клаптями матерії. Автофургон, що їхав попереду, рвучко зупинився, з запізненням увімкнувши попереджувальні вогні. Завищавши гальмами, джип мало не влетів у його кузов. Максим за інерцією з'їхав на край сидіння.
Темношкірий водій автофургона молитовно склав руки та безгучно заворушив губами. Згодом з кабіни виплигнула смуглява дівчинка та, підбігши до каплички, начепила на стіну стрічку з яскраво-червоного ситцю.
– Що вони роблять? – здивувався Максим, не маючи можливості спостерігати за водієм, натомість чудово бачачи дівчинку.      
– Просять духів гір, аби ті пропустили їх уперед.     
– Ми також проситимемо?     
Чан дозволив собі пустити ці слова повз вуха.
Користуючись вимушеною зупинкою, Максим спробував довідатися у нього бодай щось про свого новоявленого родича.
– Я гадав, що дядечко живе у Коломбо чи десь поблизу.     
Чан поглянув на нього з півоберту.
– Він уникає міської метушні. Прилюдно не з'являється та нікого навіть близько до себе не підпускає, поза обмеженим колом старих друзів. З них лише одиниці відвідують його раз на тиждень, решта – не частіше, аніж раз на рік. Він веде замкнений триб життя. Вам доведеться з цим змиритися.     
– А як же телеграма, надіслана з Коломбо? Мабуть, іноді йому зрештою трапляється навідуватися до столиці?      
Та Чан заперечливо хитнув головою.
– Ніколи. Ваш дядечко взагалі не полишає віллу. Усі його справи, зокрема фінансові, проваджу я. А щодо телеграми, то це я надіслав її від його імені.      
– Кажуть, він і телефоном не користується, – пригадав Максим.   
– Так і є. Два роки тому буревієм пошкодило лінію, але він заборонив відновлювати обрив.     
– Стрий, як на мене, дещо дивакуватий, – не втримався Максим.     
– Насправді, дуже навіть дивакуватий, – несподівано погодився Чан, прибравши такий поважний вигляд, що Максим не насмілився спитати щось поза тим.   
За поворотом рух зробився вільніший. Після чергового закруту авто взагалі зникли з поля зору. Їх не залишилося вже ані попереду, ані позаду. На вузькому шосе, що перетинало савани, вони були самі. Грубі злачні трави сягали б Максимові плечей. Серед них росли окремі хирляві деревця та невеличкі гаї. Далеко звідси, долі, на схилах плоскогір'я, видимий, лише як злетіти у повітря, загрозливо темнів лісовий масив. Там починалися джунглі. Лише поблизу річкових долин природа набирала більш-менш доглянутого вигляду. Тут тулилися села, а довкола них втішали око рисові поля, насадження джекфрута, манго, охайні гайки кокосових пальм. Останній відрізок шляху проліг у мальовничому оточенні джунглевих чагарників, а крони дерев, що підносилися над ними, нависали обабіч над дорогою, майже склепившись поміж собою та занурюючи її у сутінки: наче крізь решето, морок прорізали тонкі сонячні проміннячка, заплямивши яскравими слідами геть увесь асфальт та прилеглі кущі.
Море чаїлося трохи нижче, десь там, за цими непролазними хащами. Та жодна гущавина вже не приховала б його близькість. Його свіжістю просякло повітря. Часом шосе наближалося до нього настільки, що у просвітах, залишених листям, миготів його блакитний серпанок, невідрізнимий від неба.


До шосе під кутом приставав заїжджений путівець, затверділий глинозем зберіг глибокі борозни від коліс. Останні кілометри виявилися найтяжчими. Джип нещадно кидало на вибоїнах, та все одно, вихляючи, він продовжував уперто рухатися вперед.
Зовсім неочікувано дорога ця добігла краю біля гратчастих воріт, що постали услід за ще одним, цього разу вже справді останнім поворотом. Оточений лісом, від них відходив височенький цегляний паркан.
Чан вийшов з автівки, аби відчинити ворота.
До будинку провадила алея, викладена кам'яними плитами та обабіч обсаджена рівно підстриженим чагарниковим заслоном, щось на кшталт кипарисника, чиї рясні гілки не дозволяли прозирнути наскрізь. Максим сподівався побачити будинок просто поперед себе, одначе той несподівано постав ліворуч. Збудований, найпевніше, ще англійськими колонізаторами, старий, але з вигляду затишний котедж, повитий дикорослою ліаною, котра настільки призвичаїлася, що сміливо зазирала принаймні до половини вікон. Двійко пальм – загалом їх тут налічувалося удосталь – простягнули свої гілки над похилим череп'яним дахом. Клумба у центрі ряботіла пурпурно-червоними, яскраво-жовтими та ніжно-блакитними пелюстками орхідей, розташованих за певним візерунком. Джип зробив півоберт довкола квітника й зупинився навпроти ганку, через піддашок якого перекинула свої довжелезні стебла та ж сама загарбницька ліана.
З-поза кущів одразу ж з виском вилетіло якесь брудно-брунатне чудовисько у пів людського зросту й на радощах заходилося витанцьовувати навколо джипа, хапаючись за дверцята. Наскільки Максим знався на тваринах, це був молодий шимпанзе.
– Дене! Дене, годі! – гримнув на нього Чан, марно силкуючись відчинити дверцята, у котрі міцно вчепилася мавпа. – Дене, я до кого звертаюся? Ти мені набрид! Геть з-перед очей! Геть! Забирайся!     
Нарешті шимпанзе зробив йому ласку. Чан видостався з автівки, оминув її ззаду та відчинив дверцята з Максимового боку.
– Приїхали, сер. Не бійтеся, – вказав він на мавпу. – Його кличуть Президент, а якщо коротко, то – Ден. Він вас не чіпатиме, він свійський.     
Чан люб'язно прочинив двері, що провадили досередини, та відступив крок убік, пускаючи його поперед себе. Щойно перетнувши поріг, Максим відчув легке тремтіння у колінах. Від самої думки, що зараз мало статися, йому невимовно закортіло розвернутися та якнайдалі бігти неозирці.
Вітальня видалася йому занадто просторою, присмерковою та прохолодною. Як і усі ті покої, до яких вони удвох заглядали. Та дядечка ніде не було. Тоді Чан відчинив двері з протилежного боку від входу. Невеликий коридорчик провадив на відкриту терасу.
Тут Максим зойкнув. Не ймучи віри своїм очам, він закляк просто на порозі. За якихось сто метрів перед ним лежав Індійський океан. Східчаста алея, обсаджена  екзотичними рослинами, спускалася безпосередньо до моря. Долі смуга зеленіючої трави та доглянутих кущів раптом уривалася й переходила у золотавий, розпещений сонячними променями пісок. Любовно його облизуючи, хвилі білявою піною тихо накочували на берег, а, відступивши, залишали поза собою пригладжену рівнесеньку крайку. Декілька невисоких пальм заступали морський краєвид. Вітер ліниво куйовдив їх чарівні крона.
У затінку стояв невеличкий столик з двійкою плетених крісел. В одному з них обличчям до моря хтось сидів нерухомо, неначе заснувши.
Чан підійшов та зупинився перед ним. Максим не розчув, промовив він бодай щось чи ні. Чан нахилився, допомагаючи сидячому звестися на ноги. Тремтячою рукою той вчепився у його плече. Насилу підвівшись з кріселка, чоловік звернув до Максима погляд. Та перш ніж зробити крок, він здобувся на силу відмовитися від підтримки Чана.
Йому було десь понад шістдесят. Дбайливо зачесане волосся з глибокою сивиною, фотогенічне лице, розумний, твердий погляд, до того ж він високо тримав голову, що називається, із звичною гідністю, а білий смокінг, дещо несподіваний у цейлонських джунглях, носив так природно, неначебто щойно пішов з засідання клубу.
Дядечко завмер, коли його віддаляло лише декілька кроків. Обережно, нібито з недовірою придивлявся він до небіжа, та Максим бачив, як зрештою теплішає його погляд, як минає острах, поступаючись радісному натхненню.
– Петре… – врешті-решт зважився вимовити старий. – Петре! Ти!.. Я тебе упізнав!       
На його очі несподівано навернулися сльози. Він вмить розкрив обійми, і Максим, невимовно збентежений, був змушений припасти до його грудей. Від дядечка приємно пахтіло вишуканим одеколоном.
– Петре! – позбувшись сліз, надалі правив тієї самої дядечко, він то відривав його від себе, аби зазирнути у вічі, немов прагнув у чомусь переконатися, то вкотре чуйно пригортав назад. – Нарешті! Лише уявити! Довго ж я тебе шукав! Ти тут! Аж віри не йметься!..
Чан із скромною втіхою спостерігав за ними, тримаючись побіч.
– Чане, друже мій, – озирнувся дядечко, – бачиш, я зрештою знайшов його!     
– Так, сер, – Чан, про якого несподівано згадали, вперше вискалив два неповні ряди кривих, пожовклих зубів, що робили його усмішку цілком потворною. – Я, щойно його там угледівши, одразу ж мовив до себе, що це він!        
– Містере Пул, дозвольте подавати… – з алеї долинув тонкий голосок, та дівчина збентежено змовкла, ледве збагнувши, що діється. – О, перепрошую, я і гадки не мала…
– Ашо! – урочисто покликав дядечко, випустивши Максима з обіймів, але й надалі спираючись на його плече. – Підійди-но сюди. Дозволь тобі представити сина мого покійного брата, мого любого небіжа. Як бачиш, мені вдалося його розшукати та вмовити приїхати до нас. Петре! Познайомся, це Аша. Я найняв її як покоївку. Скромна дівчина! Гадаю, ти й сам незабаром у цьому переконаєшся… Ну, з Чаном ти вже знайомий. Взагалі-то його повне ім'я… – він наморщив лоба. – Ото вже ці в'єтнамці! Знаєш, воно таке плутане, що за ці роки я так і не навчився його вимовляти. Це я вирішив називати його попросту Чан. Так зручніше, еге ж? Тобі слід знати: поза тим, що Чан мій служник, він ще й до того ж мій давній друг. Як кажуть у нас з тобою на батьківщині, ми з ним не одну бочку солі удвох з'їли. Отак-пак!.. Та про це – опісля. Адже ти щойно з дороги. Встигнемо ще набалакатися. Ходи краще за Чаном, він покаже, де можна вмитися та взяти пришніц. Та не затримуйся. Аша поміж тим накриє на стіл. Повертайся відразу на терасу.
Минаючи Ашу, Максим встиг зміряти її вивчаючим поглядом, так само, втім, як і вона його. На око дівчина мала близько вісімнацяти років. Волосся довге й темне – але не чорне, як у більшості тутешніх жінок, а лише темно-брунатне, та й шкіра світліша. Вбрання – легка європейська суконка, запинена фартухом, а єдина прикраса – дешеві скляні намиста, що обіймали засмаглу шию. Загалом вона виглядала так само, як діти європейських переселенців. І лише в рисах обличчя збереглося щось від сингалів. Поза сумнівом, з лиця вона була гарна, хоч малюй. Щоправда, це вже не був європейський тип краси. Радше, краса тропіків. Максим був уражений. Що такій красунці робити серед цієї глушини?
А з іншого боку, він сам, якщо він бодай щось у цьому тямив, споводував анітрохи не меншу цікавість. Щойно вони зрівнялися, як вона враз перелякано опустила очі, наче хтось, хто боїться себе виказати.
Чан показав йому його кімнату й дощову. Максим з насолодою підставив себе граду прохолодного дощу. Зустріч з Ашою залишила по собі приємне відчуття того, що все не так вже й погано. Звісно, за інших обставин було б до речі пожити тут певний час. Море, пісок, пальми та навіть дядечко… з приємними пахощами одеколону. Він несподівано упіймав себе на тому, що без жодного підтексту назвав його дядечком. «Баритон», здається, мав рацію, стверджуючи, що незабаром він до цього звикне.
«Баритон», «баритон»... Отака вона собі, ложка дьогтю… Максим укотре занепав духом. Велика ж утіха перебувати в обіймах когось, чия любов призначена мерцеві! 

2.2

Дядечко сидів за столом та в очікуванні небіжа попивав малими ковтками манговий сік із гранованої склянки. Стіл накрили на дві персони. Щойно з'явився Максим, дядечко запросив його привітним рухом голови. На нього чекало місце навпроти.
На терасі було значно тепліше, аніж усередині будинку, нехай і повівав легенький вітерець. Після зимного дощу прогріте повітря особливо приємне. Волосся не встигло висохнути, Максим його старанно пригладив. Рукави сорочки загорнув до ліктів, а гудзики застебнув на один менше. Він би ще з радістю прийшов босоніж, та що на це скаже його дядечко у білому смокінгу!
Той немов читав його думки.
– Розгощуйся!    
Далі дядечко перейшов на спілкування українською, неначе радіючи можливості показати, що нічого не забув. Стосовно Максима, то з одного боку, англійська раз у раз заводила його у тісний кут, він недосить вільно володів цією мовою. Проте з іншого, це завжди був шанс видобутися з дражливого стану, він міг послатися на незнання мови, аби затягнути відповідь, чи навіть узяти назад слова, що, бува, необережно зринуть з язика, удавши щирий подив: «Невже я таке казав, гаразд, тоді пробачте, я мав на увазі що інше». За уживання української такої можливості вже не буде.
За мить дядечко пропонував йому скуштувати омарів, виловлених край тутешніх берегів, та запити прохолодним білим вином, щойно з винного льоху.
– Сьогодні справді знаменний день! Я маю нагоду випити за тебе, Петре. Твоє здоров'я!     
Вони почаркувалися. Дядечко продовжував розповідати, жестикулюючи виделкою.
– Востаннє ми бачилися з твоїм батьком у сорок третьому. Тоді ми ще були дітьми. Вінничину окупували німці. Нас обох намагалися доправити працювати до Німеччини. Брат не хотів їхати, він ховався. Я теж не хотів їхати, теж ховався, але мене знайшли та силоміць заштовхали до кузова вантажівки, а за годину я вже був у товарному вагоні потягу, що мчав на захід. Від родини у мене залишилися самі спогади. Та ще світлина, ми з братом – згодом я тобі її покажу. По війні я опинився у Франції, два роки за нікчемну платню плавав на кораблях, допоки не висадився на цейлонському березі, спокусившись чутками про щойно відкриті сапфірові розсипи. На жаль, збагатіти мені вдавалося на разі лише у мріях, та про повернення на батьківщину й мови не було. Саме там я познайомився з Чаном. Це він умовив мене вирушити на північ Індії, аби приєднатися до ловців гюрз. На той час їх отрута високо цінувалася, і за кожну змію давали грубі гроші.       
– То ви були змієловом? – жахнувся Максим.     
– І змієловом також. Тоді, втративши надію знайти сапфір, що отримав би моє ім'я, я був згоден на все. Та, маю зізнатися, це поклало початок моєму майбутньому бізнесу. Я і досі тримаю у себе тераріум. Щоправда, сьогодні це лише данина минулому, нічого спільного з бізнесом.     
– Тераріум? – слабким голосом перепитав Максим. – Тут?     
– Невисокий павільйон праворуч від входу, – не зауваживши його переляку, пояснив дядечко. – Ти не міг його бачити, коли під'їжджав, тому що з боку головної алеї його заступають чагарники. Та якщо пройти крізь їх ряд, він опиниться просто перед тобою. Завтра Чан познайомить тебе з ним.    
– Завтра? – Максим враз почувся немов край прірви. – Але ж я нікуди не кваплюся!      
Цього разу дядечко помітив та заспокійливо додав:
– Чого це ти злякався? Не варто хвилюватися! Це цілком безпечно. Щодня Чан бере у них отруту.     
Максим швидко знайшов привід, аби відійти якнайдалі від небезпечних розмов.
– Перепрошую, стрию. Чи свого часу ви не силкувалися розшукати мого батька?    
– Але ж тобі відомо, зв'язки з зарубіжжям у вас тоді не надто заохочувалися. До того ж, щиро кажучи, я і сам не мав певності у тому, що прагнув цього. Твій батько, мій брат для мене ніби залишався у далекому минулому. Та чи хотів я повернути це минуле? На жаль, ми усі так влаштовані, що допоки попереду вабить світло, назад ніхто з нас не обертається. Сподіваюся, ти не дорікатимеш мені у цьому.  
– Борони Боже, як вам таке збігло на думку, дядечку? Я зовсім не це мав на увазі.     
Той устромив виделку в салат.
– Я і гадки не мав про вас. Тато анічичирк щодо рідного брата, – схитрував Максим.     
– Розумію, – дядечко хитнув головою, беззастережно приймаючи бік свого брата. – Адже я так само жодним чином не спробував нагадати про себе. Прикро, що по війні нам так і не судилося зустрітися. Але натомість, хвалити Бога, я знайшов тебе! – він через стіл тепло торкнувся руки Максима. – Маю надію, тобі у нас теж сподобається.      
Максим озирнувся довкола себе; коли він вдруге спав очима на дядечків погляд, вони у захваті блищали.
– Вважайте, що вже сподобалося! Цей будинок, ці пальми, це море… Мабуть, я таки потрапив до раю.    
– Маєш рацію, – несподівано підтримав дядечко. – Кажуть, саме тут, на цьому острові колись був земний рай – Едем, місце, куди Бог оселив Адама та Єву. Звідси вийшов увесь рід людський!      
Їхню бесіду мимоволі перепинила Аша, скромно поставши за плечима у Максима в очікуванні, коли дядечко її зауважить.
– Що тобі, Ашо? – лагідно запитав той.      
– Даруйте, містере Пул. Я лише прийшла довідатись, чи подавати десерт.     
– Ашо! Ти чудово даєш собі ради. Цей юнак попросту зачарований твоєю кухнею. Так, Петре?      
– Авжеж, я зроду не куштував таких вишуканих страв, – квапливо підтвердив Максим.     
– Бачиш! А десерт можна подавати.     
Аша зарум'янилася та підкотила візок, аби прибрати зі столу.
– Вона напівкровка, – далі підбадьорюючи її очима, дядечко вдруге перейшов на українську. – Батько їй не в пам'ятку. Мати нещодавно померла від малярії. Я забрав її від родичів, що мало не випхали її заробляти на брук. Донестями набридли ці кольорові пики. Кортіло принаймні у власному будинку мати когось з білою шкірою, нехай і напівкровку. Тож ця нагодилася до речі, дарма, що коштувала мені значно дорожче.     
– Коштувала?       
– А як ти гадав? Я заплатив за неї триста тисяч рупій. Ще б пак! Інакше ці люди здійняли б галас, ніби я викрав у них бідну дівчинку, аби зробити з неї  наложницю! Як десь щось, то відразу: кляті європейці! Вони знали, що я спроможний заплатити, й через це стали дибки. Довелося заспокоїти їхнє сумління.       
– Але ж це дикунство!       
– А хто каже, що ні? Хіба ми не серед дикунів? А ще базікають про расову дискримінацію! Та що було вдіяти? Таку, як вона, знайти зовсім нелегко. Чан вискіпав її з-посеред джунглів Матари. Півузбережжя довелося дригом перевернути, перш ніж він її там надибав. Чан – бездоганний служник. На нього цілком можна покластися, хоч він і в'єтнамець. Він єдиний кольоровий, якого я терплю.       
– Мені видалося, Аша втішена з того, що вона тут?        
– А чом би тобі не запитати про це у неї самої? Вона чудова дівчина. Решта у її віці геть-чисто усе на світі перепробували. Вона ж наче незірвана квітка. Я не здивуюся, коли раптом довідаюся, що вона ще незаймана. Лячно навіть уявити, що б чекало на неї там, у цих мерзотників.      
Аша, ані слова не тямлячи, продовжувала наївно посміхатися куточками губ. Максим лише зиркнув на неї та збентежено спустив очі додолу. Прибираючи зі столу лікті, він ненавмисне перекинув келих, залишки вина цюрком потекли на підлогу. Дядечко замахав на нього руками.
– Не турбуйся! Залиш це Аші, вона прибере. А ми тим часом краще пройдемося, – запропонував він, зводячись з-за столу.      
Максим поквапився стати йому у допомозі.
– Ще одне запитання, стрию, – промовив він, ступаючи поряд піском, тоді як дядечкова рука спиралася об його плече.      
– Слухаю, Петре.    
– Чому вас називають містером Пулом?      
– О, це ім'я я узяв собі того дня, коли мною вперше зацікавилася преса, – охоче відповів старий. – Пам'ятаю, до мене підійшов один місцевий газетяр. Він тоді запитав: «Як тебе на ім'я, хлопче?». Гадки не маю, чому, але я раптом злякався, що це може бути поліціянт, я мав підстави неполюбляти поліціянтів, тож і бовкнув: «Джонатан Пул». Так кликали інженера з копалень, котрого, як я чув, убили під час останніх безладів. На ранок моє фото з'явилося в газеті з підписом: «Джонатан Пул», – дядечко прокреслив вказівним пальцем повітря, та й так залишився стояти, замислено вдивляючись кудись у простір; його очі надалі бачили те, що вже оддавна припинило існування.   


Бібліотека водночас правила дядечкові за робітний кабінет, зважаючи, що, поза шафою з книгами, там знаходився чималий канцелярський стіл, на якому упадав у вічі телефонний апарат, втім, непрацюючий, та ще стосик з декількох грубих тек. На килимі стали м'які меблі, а також монітор, приєднаний до відеомагнітофона. Про його призначення Максим дізнався дещо згодом. Примітно, що в будинку взагалі бракувало як телевізора, так і радіо. Чутки щодо відлюдницького трибу дядечкового життя виправдовували себе.
Світлина, про яку той згадував за обідом, стояла у рамці поміж двома скельцями просто на його письмовому столі. Це було дуже старе фото невеличких розмірів, поганої якості, та, з огляду на те, як дбайливо дядечко його зберігав, мабуть, воно було надто миле його серцю.
На ньому із зворушливою відданістю притулилися одне до одного двоє однаково вбраних близнят, хіба що один з братів, розтягнувши губи від вуха до вуха, посміхався до об'єктиву, а другий з найповажнішим виглядом спостерігав щось на стороні. Обидва мали десь близько дванацяти літ віку. За тло слугувало місто, що розкинулося на долині. Певне, знимкували з якоїсь високої точки. Максим одразу ж його впізнав: це була Вінниця сорокових років.
Дивляться собі, ніби з малюночка, зауважив він, милуючись з їхньої прихильності одне до одного.
До лацкана куртки кожного приколено по значку з зображенням літака. Дядечко розтулив долоню: Максим побачив такий самий, випущений колись у Вінниці – на честь відомого краянина, творця першого у цілому світі літака.
Він замислено покрутив ним сяк і так, перш ніж повернути дядечкові. Другий, мабуть, перейшов від батька до справжнього Петра Шемейко. Несподівано для самого себе, так, наче ним був хто інший, він запевнив дерев'яним голосом:
– Авжеж! Достоту такий самий мав батько. Я пам'ятаю.    
Дядечко зиркнув йому у вічі. Максим злякався: раптом він наплів щось невлад? Та на дядечковому обличчі лише промайнула подоба теплої посмішки. Він непомітно зітхнув з полегшенням.
Дядечко, втім, змовчав. Тоді Максим вказав на світлину:
– Котрий з них мій батько?     
– Б'юся об заставу, що ти не впізнаєш, – ухильно відповів дядечко. – Ми були такі схожі, – він вдруге вивчаюче поглянув Максимові в обличчя. – Ти також узяв щось від свого батька.    
– У такому разі, й від вас, стрию?


Присмерк нарешті поглинув крони дерев, окресливши тільки саме верховіття, ніби посічене чиєюсь примхливою рукою. Чималий парк, межувавший з первісним лісом, проти ночі стрімко огортала темрява. Лише пальми гордовито вирізнялися на тлі блідого неба з хаотичним розсипом зірок. Океан нагадував про себе хіба що ледачим сичанням прибою.
Височенька хвиля лизнула його мешти. Максим звівся на ноги; вони затерпли – він їх розходив, обтрусився від налиплих піщинок та, занурюючись по кісточки у пісок, перевальцем почвалав до будинку.
Долі, праворуч від виходу на терасу, світилося вікно. Це була кімната Чана. Над нею розташувалася дядечкова спальня, проте у ній було темно. Натомість смуга світла добувалася лівіше, крізь нещільно зашторене вікно другого поверху. Придивившись дещо уважніше, він помітив світло також і у сусідньому вікні. І в наступному. Що у цих покоях? Йому на разі не вдалося відвідати це крило. Короткий коридор довжиною у декілька кроків впирався у єдині двері, що провадили кудись углиб. Декілька разів він намагався туди увійти, але вони повсякчас виявлялися замкнені. Аші нічого там робити, її кімната була з правого торця котеджу, якщо дивитися з боку моря, як зараз. У долішньому правому крилі розташувалися підсобні приміщення та кімнати для прислуги. Максим зайшов за кут. Ось і її вікно, воно світилося. Отже, нагорі, у тому покої міг перебувати лише дядечко. Та от що він там робив, незрозуміло.
Максим затримався під вікном Аши. Мабуть, він і сам не знав, навіщо. Фіранки запнуті, подеколи її тінь пересувалася на них, то витикалася, то вкотре зникала. Потупцювавши на марне близько хвилини, він рушив далі та, оминувши будинок, увійшов до середини через парадний вхід.
Він мешкав у покоїку з протилежного краю від покою Аши. Не скажеш, щоб той вирізнявся простором. Ліжко, письмовий стіл, один стілець та шафа для одягу – оце, власне, й усе, що було. Умеблювання п'ятдесятих років. Як і решта будинку – нічого сучасного. Максим узявся за ліжко. Ні, старе й міцне. Зроблене з сумлінням.
За усієї скромності оточення відчувався затишок. Відведений йому покій був кутовий. Одним вікном – до моря, інше, напівзатулене гілками ліани, якраз дивилося на тераріум. Жовте світло пронизувало його скляну покрівлю та розсівалося десь усередині, не досягнувши підлоги. Максим з огидою зашторив друге.
Знічев'я він потинявся туди й сюди кімнатою, зазираючи у всі кути, а коли оглядати було вже нічого, від нудьги завалився на ліжко просто в одязі, підклавши руки під голову. Час для сну ще не настав. Можна й надалі справляти лежні, піддаючись гнітючим сумнівам, а можна...
Щось його непокоїло, заважаючи дати лад думкам. Та от біда: він ніяк не міг добрати розуму, що саме. Знав лише, що виникло це внаслідок подій сьогоднішнього дня, його спілкування з дядечком. Проте, відтворюючи крок за кроком усі їхні розмови, тільки дарма гаяв час.
Втім, довго муки не тривали. Якоїсь миті Максим розчув, як проривається крізь тишу слабкий, але виразний монотонний гук, що за характером нагадував гуркіт двигунів стартуючого літака. Дослухавшись, він здогадався, що звук долинає звідкись згори. Справді, це було над ним – те саме крило, у якому він бачив світло. Мабуть, дядечко досі там.
Максим вийшов з свого покою та нерішуче узявся підійматися рипучими сходами. Він не помилився, загадкове джерело гуркоту наближалося.
Впритул наблизившись до дверей, він нерішуче натиснув на ручку. Двері поступилися. Втім, за ними постали наступні двері, які, зрештою,  так само легко відчинилися, як і перші. Серце ладне було вистрибнути з грудей, коли він переступав поріг.
Щось неймовірне коїлося всередині. З порогу на нього налетів невідомо звідки зимний, пронизливий вітер. Яскраве біле сяйво одразу ж засліпило очі. Повагавшись, він зробив останній крок навмання, позаяк цієї миті нічогісінько поперед себе не бачив.
Поступово очі призвичаїлися до світла, тож Максим ризикнув відпустити долоню.
Та одразу ж зойкнув. Чи то радше йому лише примарилося, ніби він щось вигукнув. Насправді ж він не спромігся видати нічого ефектнішого поза якесь жалюгідне мимрення.
Широко розплющеними очима дивився він з величезної, запаморочливої висоти у безодню, що неочікувано розверзлася перед ним. Вигляд з номеру у готелі «Маріотті» було ніщо у порівнянні з цим. Крутий спуск, подеколи східчастий, але здебільшого стрімкий, губився посеред застиглого серпанку хмар далеко на долині. Земля прозирала дрібним рельєфом у просвітах поміж ними. Збоку косо подивлялися нижчі гребені гір, що ніби спинилися на шанобливій віддалі від старшої сестри. Від самого лише погляду мліли ноги. Понад головою у зимному, порожньому небі самотньо сяяло сонце, примушуючи іскритися сніговий покрив. Сніг був справжній. Він хрумтів у нього під ногами. Несила збагнути, де ж сягає краю бутафорія та розпочинається підсвічене полотно.
Дядечко стовбичив нерухомо, вдивляючись у примарну блакитну далечінь. Вітер розлючено матляв фалдами його смокінга.
Перших декілька хвилин Максим повертався до тями. Він встиг посиніти на холоді, а проте не наважився ні про що запитати. Враз почув дядечків голос, що долинув з вітром, хоча той надалі стояв до нього плечима.
– Гімалаї. Шпиль Нангапарбат. Висота 8126 метрів над рівнем моря. Це всього лише на 750 метрів нижче за Джомолунгму. Панорама виконана у достеменній відповідності світлинам, що їх я зробив сам. Авжеж, Петре, твій дядечко не завжди був таким старим та кволим, як оце зараз. Я не встиг розповісти тобі, що, допоки полювання за зміями слугувало мені засобом для існування, живучи серед гір, я поступово захопився альпінізмом, мрія зійти на один з найвеличніших шпилів світу перетворилася на справді невідчепну ідею. Я мав підкорити світ. Та ось він – переді мною. Коло моїх ніг, – дядечко простягнув руку, немов дотепер стояв на шпилі заввишки у вісім тисяч метрів. – Одного разу я врешті-решт зійшов на нього. А далі – репортери, слава. Про нас заговорила преса. Не та жалюгідна газетка, що вперше оприлюднила моє фото. Провідні газети Індії та інших країн. Уявляєш, що то був за знак? Мене запросили зніматися у кіно. Та не на абияку, а на головну роль. Мої фото почали з'являтися на обкладинках часописів. Завойовник шпилю Нангапарбат Джонатан Пул – у головній ролі! Шанувальниці накидалися на мене юрбою, аби лише взяти автограф! Це був справжній тріумф!      
Дядечко голосно видихнув, пара шугнула у нього з рота. Тоді вперше поглянув на Максима й поклав руку йому на плече так, немовби прагнув залучити до власної перемоги.
– Я і гадки про це не мав, стрию, – охриплим голосом визнав Максим, не приховуючи свого захоплення.       
– Ти ще багато чого не знаєш, – доброзичливо відповів той. – Та, на щастя, ми ще досить часу матимемо попереду. А сюди приходь у будь-який час, коли заманеться. Я дам тобі другого ключа.
– Ви надто люб'язні зі мною, – збентежено відповів Максим, усвідомлюючи, наскільки близький старому цей спогад.       
У відповідь дядечко обійняв його якнайміцніше.
– Що за нісенітниця! Не забувай, як-не-як, ти ж мій небіж, Петре! 
Він підштовхнув його до виходу. Біля самих дверей вимкнув замаскований під інтер'єр потужний вентилятор, що імітував вітер. Свист у вухах припинився, тільки майже нечутний холодильний агрегат надалі працював, охолоджуючи повітря задля снігу, аби той не розтанув. Насамкінець дядечко вимкнув освітлення. Яскраве сонце згасло, гори вмить оповила пітьма ночі. Можна було хіба що здогадуватися про їх існування за декілька кроків звідси. Лише неонова лампочка, вказуючи вихід, світилася над порогом.
Дядечко щільно причинив за собою двері з теплоізоляційною оббивкою, потім наступні та двічі повернув у замку ключ. Максим спускався сходами, начебто сходив з гір. Їх підошви залишали мокрий слід, на підтвердження того, що все це не було витвором уяви.
Повернувшись до своєї кімнати, Максим не став запалювати світло. Він дотепер відчував на собі пронизливий вітер Нангапарбату.
Натомість роздягся та ліг до ліжка; втім, сон уперто його обминав. Перед очима, один по одному, ніби кадри кінохроніки, миготіли спогади останніх днів.
Запала задушлива цейлонська ніч. Спечена сонцем земля надалі випаровувала вологу. Береговий бриз звідкілясь приніс аромат сандалових дерев, подолавши пахощі моря.
Дивні вигуки долинали з лісу, що оточував віллу дядечка Джонатана. Якось черепицею хтось сюди-туди перебіг, на кшталт непосидючої зграї котів. Але тварин, поза мавпою, у якої лише дві ноги й дві руки, у будинку бракувало. Максим чекав наступного набігу прибульців, та вони так і не поткнулися.
Перед тим, як заснути, він нарешті збагнув, що видалося йому таким незвичним у дядечковій поведінці. За всієї любові, якою той щедро одаровував свого небіжа, дещо викликало подив: жодного разу, ані безпосередньо, ані побіжно, дядечко не поцікавився його минулим. Слід вважати, що зустріч родичів, а надто якщо вони до цього зроду не бачилися, допускає взаємну цікавість. Щодо дядечка, то він залюбки ділився власними спогадами, та водночас усі спроби Максима щоразу натикалися на його непохитну байдужість. Немов дотеперішнє життя небіжа, на відміну від його власного, було ніщо.
Надаремно Максим згаяв стільки часу, добираючи життєпис Петрові Шемейко.

2.3

Щойно сонце, зійшовши по той бік океану, заполонило лагідно-рожевим світлом маленький покоїк. Морська рівнина ще дрімала у безтурботній величі. Крізь відчинене вікно долинало вкрадливе шелестіння прибою. Слабкий вітерець мляво погойдував фіранками, завіюючи живодайну вранішню прохолоду.
Розплющивши очі, Максим почувся бадьорим та на силі. Він з приємністю позіхнув, потягнувся й звівся на ноги. Наблизився до вікна, аби поглянути на світанок. Сонячний диск на разі лише жеврів, повиснувши низько над водою та проклавши до берега іскристу золотаву доріжку. Пальми, поважно похитуючи крислатими кронами, кидали довгі тіні на зібганий пісок. Жодного руху. Він вдихнув на повні груди повітря морського простору та вже мав намір відійти від вікна, як раптом зауважив тонку постать Аши, що промайнула у просвіті поміж стриженими фікусовими деревами. Щільною чепурною низкою тягнулися вони праворуч уздовж огорожі, затуляючи присипану гравієм вузьку алею, що провадила до моря. Вона з'явилася лише на мить, а проте хто б міг з такою легкістю ходити землею, коли не Аша! У наступному просвіті вона вигулькнула вдруге. Поза сумнівом, це була Аша.
Долі алея розгалужувалася: одна гілка мала загубитися у прибережному піску, інша, немов лише аби уникнути її долі, завчасно звертала праворуч – туди, де, напівприхований невисоким пагорком, далеко в море вганявся дерев'яний пірс; на її останньому повороті височіла кругла альтанка, прикраса узвишшя.
Його зацікавило, куди вона прямувала. Він її виглядав за світлою суконкою то на одній, то на іншій алеї. Несподівано Аша виткнулася край альтанки, та одразу ж сховалася за протилежним стрімким схилом.
Востаннє Максим побачив Ашу, вже коли вона йшла пірсом. Тонке платтячко розвівалося при щонайменшому вітровінні. У м'якому блискоті ранкового сонця вона була чарівна, ніби його дитя.
Дійшовши середини пірсу, вона скинула одяг та пірнула у воду. Ненадовго зникла, незабаром виплила з-поза його краю, обережно розгрібаючи руками. Дрібна піна кругами розбігалася урізнобіч.
Вгамувавши бажання стрибнути з містка у прозоре море, Максим залишив підвіконня, згорнув простирадла й заходився одягатися. Після побаченого він нізащо не погодився б повернутися назад до ліжка.
Зійшовши з ганку, мимохідь він зустрів ще одного любителя вранішніх прогулянок. Президент розгойдувався на гілці ліани, що звисала з даху. Чомусь зрадівши появі Максима, шимпанзе зіскочив донизу. Хапаючи за одяг та збуджено гримасуючи, відразу ж потягнув його кудись алеєю. Максим здогадався, що Президент має на меті щось йому показати. Безперестанку той нетерпляче озирався, ніби підстібуючи, силкувався вхопити його за холошу, кидав та рачки випереджав, згодом повертався, і усе вкотре починалося знов. Нагло він зник у проході між чагарниками. Максим аж ніяк не палав бажанням йти у цьому напрямку, але шимпанзе вимогливо вчепився у його вбрання, й він злякався: мавпа виявилася значно дужчою, аніж він гадав.
До того ж, тепер вже не залишилося сумнівів: Президент тягнув його до тераріуму. Просто перед ними був вхід. Максим інстинктивно подався назад. Натомість Президент відпустив холошу та підбіг до дверей, підстрибуючи у захваті. Його кошлата рука вхопилася за важкий засув. Максимові стало млосно, ця мавпа добре знала, як слід чинити.
– Агов, це що за вигадки, негайно припини! – застеріг він, жестикулюючи якомога виразніше. – Дурна тварино, хто тобі казав, що я мрію туди потрапити? Мені цього зовсім не треба! Второпав? Я не маю наміру туди заходити! Я там нічого не забув!      
Президент і досі закохано погладжував засув, та, мабуть, ентузіазм його дещо вичерпався, він нерішуче озирався на Максима та видавав якісь тужливо-прохальні звуки.
– Годі, – непохитно додав Максим, відчуваючи, що час завдати останнього, нищівного удару, та повернувся до нього плечима, демонструючи, що йде геть, – ти як собі знаєш, а я у цьому участі не братиму. Я волію ще трохи пожити. Бачиш, я йду звідси геть! Прощавай!     
Його рішучість справила враження. Президент неохоче відпустив двері й похнюплено поплентався вслід за ним; він скидався на дитину, котрій не дали попустувати.
– Отак вже краще, – злагіднів Максим, хоча спогад про волохату руку, ладну зрушити засув, був ще на думці, й у нього зуб на зуб не налучав. – Сподіваюся, що наступного разу, коли щось підхоже спаде тобі на гадку, мене поруч не буде.


Сніданок розпочався як завжди. Дядечко захоплено розповідав різні історії про те, як вони з Чаном лазили горами, Максим удавав, ніби слухає, Аша ховаючи очі подавала на стіл. Сьогодні його вже меншою мірою хвилювало, чи той розпитуватиме щось чи ні, врешті-решт, це його річ, і крапка. Зрештою, менше доведеться брехати.
Наостанку дядечко промовив:
– Сподіваюся, ти ще не встиг у нас знудитися. Чан виїхав до міста за харчами та ще з деякими дорученнями від мене. Щойно він повернеться, неодмінно познайомить тебе з тераріумом. Він його дошкульне місце. Чан приділяє йому чимало уваги. Та, між іншим, недаремно. Запевняю тебе, там є на що подивитися.      
Дядечко витер губи серветкою та вийшов з-за столу, спираючись на тростину. Натомість Максимові грунт мало не вислизнув з-під ніг. Та суперечити цього разу було б надто необачно. Відмовитися, дорівнювало виявити зневагу, як-не-як, предметові дядечкових гордощів.
– Якщо знадоблюся, я – нагорі, – додав дядечко.      
«Нагорі» означало, що його слід шукати або у панорамній залі, або, найпевніше, у бібліотеці, де він перебував більшу частину свого часу.
Максим поблукав понад берегом, відвідав місце, де бачив сьогодні Ашу, та зажурений повернувся до котеджу.
Аша саме прибирала у його покої. Щойно він увійшов, обоє рівночасно відчули незручність. Він задавався питанням, чому. Дядечко працював нагорі, Чан поїхав, а вона як покоївка у його кімнаті. Ну, вона – ще дасться зрозуміти, а з ним що негаразд? Чого це він має ніяковіти, заставши гарненьку покоївку у власному покої, тим часом, як більше нікогісінько немає поблизу? І як йому у цьому випадку діяти, піти чи залишитися?
– Даруйте, сер, – знітилася й вона, розгублено спустивши очі, – та я маю прибирати у вашій кімнаті щоранку. Це належить до моїх обов'язків. Я не очікувала, що ви так швидко повернетеся.     
– Пусте, все гаразд, – промимрив він, опісля її виправдань і йому нібито полегшало, проте він однаково й гадки не мав, як повестися у такому разі.     
– Якщо ваша ласка, мені небагато залишилося. Робота саме наскінчу.    
– Авжеж, звісно.
Він ще трохи потупцював та зрештою вийшов за поріг, лаючи себе за те, що так по-дурному вчинив, коли можна ж було започаткувати ненадокучливу розмову, кинути двійко-трійко усмішливих компліментів тощо. Одне слово: тюхтій!
Біля стіни у величезній вітальні стояв програвач нехай і не останньої моделі, та все одно високого класу, з автоматичним управлінням, окремим підсилювачем та високоякісною акустикою. Нагорі – відео, тут – програвач з автоматикою. Максим бачив, як згнітивши серце дядечко дозволяв сучасній техніці втручатися у його розмірене життя. Він дістав першу-ліпшу платівку, поглянув на зміст: Тіно Россі. Узяв навмання наступну: Гленн Міллер. Час на рок-н-рол ще не настав…
Максим уклав платівку до програвача. Залунала сентиментальна мелодія повоєнної доби. Колись манірні молоді пари танцювали під неї у якомусь клубі з стільцями, прибраними під стіну, при яскравому освітленні, без зайвих вільнощів, галантно підтримуючи одне одного – і це було останнім писком моди! Невже він такий же манірний, як вони, спало йому на гадку з огляду на те, як він повівся з Ашою.
Звуки музики притлумили невпевнені кроки позаду нього. Максим так захопився, що аж здригнувся від несподіванки, почувши за плечима дядечків голос.
– Тобі подобається?   
– Йой, стрию! Ви мене налякали.    
– Бачу, що подобається.   
– Перепрошую, – спохопився він, – мені й до голови на запало, мабуть, музика заважає вам працювати.      
– Будь ласка, не переймайся. Навпаки, мене тішить те, що тобі вона до серця. Щиро кажучи, мене це приємно здивувало. Хіба коли серед сучасної молоді зустрінеш таке розуміння? На жаль, твоє покоління захоплене ритмами, позбавленими будь-якого смаку, заснованими радше на технічних ефектах. За мого часу цінувалися лише справжні, яскраві таланти, слід було мати голос Карузо, аби зажити слави. А що зараз? Будь-хто, здатний взяти принаймні ноту «фа», вже вважає за обов'язок записати платівку. Начхати на голос, сучасна апаратура подолає огріхи. Продюсерам нині байдуже, талант ти чи нездара. Ось до чого ми дійшли!      
– Авжеж, стрию, – негайно погодився Максим, інтуїція підказала йому, що з старим краще не сперечатися.      
Він не помилився: дядечко конче потребував випустити пару, по чому одразу ж змінив тон.
– Петре, забув тебе попередити. Завтра на обід я запросив удову мого покійного друга, місіс Хептон. Маю на меті тебе їй відрекомендувати. Вона також чула про тебе й залюбки з тобою познайомиться. Що ти на це?     
– Певна річ, дядечку. Як скажете.     
– Добре, – ще мить повагавшись, дядечко додав. – Знаєш, для мене украй важливо, аби ти справив на неї гарне враження. Ми приятелюємо вже з давніх давен. Я цю дружбу надто шаную. Тож я хочу, аби ти... Одне слово, спробуй-но її зачарувати.       
– Розумію, дядечку. Обіцяю докласти усіх зусиль, – попри острах переоцінити власні можливості Максим загадково посміхнувся.


З прагматичної точки зору, тераріуму геть бракувало щось такого, що б виправдало марновірний страх, який він вселяв своєю назвою. Це був продовгувастий павільйон, доволі низький, – настільки, що випростатись людина спромоглася б лише посередині через похилу покрівлю. За дах правило міцне скло, котре забезпечувало природне освітлення впродовж усього дня. Його краї усього лише на півтора метри підносилися над землею, людині по груди, але наблизитися до них заважали непрохідні ряди чагарників, що оточували павільйон.
Чан клацнув засувом, навстіж відчинив двері та подався набік, поступаючись дорогою. Максим шпарко запротестував. Ледь посміхнувшись, Чан увійшов першим. У руці він ніс алюмінієвий контейнер величиною з валізу, з просвердленими дірочками.
Перше, що впадало в око – бездоганна вентиляція всередині приміщення, під покрівлею не збиралася волога, до того ж Чан звернув його увагу на прилади, встановлені при входах до кожної секції.
– Щокожен вид змій потребує особливих умов утримання, – пояснив він з неприхованою погордою. – Позаяк у нас тут десятки видів, доставлених з різних куточків світу, то й мікроклімат має відрізнятися. Тож ми поділили павільйон на секції, у кожній з яких підтримується власна температура й вологість. Ми піклуємося про змій, аби вони почувалися комфортно, – саме так зазвичай висловлюється директриса дитячого будинку.
Вузький хідник по центру завершувався дверима, за ними – наступний хідник та наступні двері, і так без краю. Окремі секції, попередив Чан. Обабіч проходу розташувалися ряди відсіків, у котрих, власне, й містилися змії. Загороди, виконані почасти з дрібношпаристої сітки, почасти із скла, дозволяли бачити геть усі кути. Дно засипане грунтом, природним для їх мешканців, це міг бути пісок чи земля, викладені мохом, дерном, камінням, засаджені рослинами або не засаджені взагалі. З грунту випинався глечик, наповнений водою.
Кожен відсік поділявся на дві частини, задню – простору, та передню – навпаки, дуже тісну. Перегорожа поміж ними зісподу мала напівкруглий отвір з заслінкою; руху заслінці надавав трос, виведений назовні та прикріплений до важеля. Досить було надати рух важілю, як заслінка або підіймалася, або, навпаки, опускалася донизу.
– Навіщо тут ця перегорода? – поцікавився Максим, насилу долаючи огиду та острах від вигляду чорних кілець, що ворушилися поза нею.      
– Людина теж їсть та спить у різних покоях, і, здається, її це влаштовує.      
– Нівроку собі, але ж це ж квартира, – простогнав Максим, невпинне порівняння змії з людиною врешті його допекло.        
– Саме так, квартира, – підтвердив Чан цілком поважним тоном, не поділяючи його обурення. – Дальня кімната – житлова, змія потребує простору. Та доводиться брати у неї отруту, а звідти її жодним чином не дістати, отож нам з вашим дядечком і збігло на думку відокремити годівницю від вольєри. Тут вона наче у пастці. Й бігати за нею не доводиться, бо ж тільки тут вона й має змогу отримати їжу. А принагідно, ясна річ, віддати отруту. Коли вона голодна, то сама заповзає сюди, даючи тим самим на здогад, що вже час її годувати. Втім, спершу я покажу вам увесь павільйон, а вже згодом ви побачите, як це робиться.      
Він підвів його до найближчого відсіку. Назустріч спокволу повзла змія сірого забарвлення з темними плямами поздовж хребта.
– Це гюрза, – з повагою пояснив Чан. – Торік ми їх завезли цілу дюжину з Афганістану. Дядечко, мабуть, встиг розповісти вам про те, як ми з ним виловлювали гюрз у передгір'ї Гімалаїв?      
Максим мовчки хитнув головою. За декілька кроків Чан вказав на відсік, у якому голим піском зигзагоподібно пересувалася яскраво розмальована змія.
– Сподіваюся, ефу представляти немає потреби? – на якусь мить він затримався, милуючись. – Вона чарівна, еге ж? Грізна володарка пустель.     
Цього разу Максим не відповів взагалі. Його вже починало нудити. Він лише і мріяв, аби потрапити на свіже повітря, та Чан тягнув його все далі углиб, уздовж нескінченних сіток з гнучкими, слизькими плазунами.
Нарешті він зупинився.
– От ми й дісталися наших індійських красунь, – пояснив він. – Кобра! Радше кажучи, та, що перед нами – очкова кобра, найнебезпечніша з них.      
Розсунувши «каптур» та сторожко похитуючи третиною свого тулуба, змія немиготливими очима вивчала прибульців. Чан вказав на світлий малюнок перевернутих окулярів на її «каптурі».
– Вона зумисне повертає його малюнком, попереджаючи будь-кого, хто наважиться занадто наблизитися. Це щира правда, що у неї гіпнотизуючий погляд. Колись я вам покажу, як жаба сама повзе до неї у пащу.      
Чан торкнувся його рукава.
– А цими двома гріх не пишатися, – вказав він на двох великих кобр, розташованих одна коло одної. – Немезіда та Фараон. Вони не в змозі похизуватися малюнком окулярів, але натомість це найотруйніша з усіх змій. «Королівська кобра»! Так її кличуть, бо вона щоразу застерігає перед нападом, – він з хвилину закоханими очима спостерігав, як полискувала матовим відтінком шкіра, а тоді натиснув на важіль, що підносив затулку. – Саме з неї і розпочнімо.
На відміну від інших відсіків, відокремлених глухими перегорожами, ці два сполучалися між собою через спільну вольєру, доволі широку та не обмежену у висоту, позаяк її стіни попросту впиралися у стелю. Щоправда, при цій вольєрі бракувало годівниці. Натомість дрібносітчаста загорода мала двері на повний людський зріст. Загорода справляла враження доволі міцної. До того ж двері замикалися на ключ. Дивна річ, вхідні не мали замка, а тут був. Призначення цієї особливої вольєри залишалося нез'ясованим. Максим ризикнув запитати. Озирнувшись, Чан зміряв його поглядом кобри.
– А це для крупного звіра.
Та розтягнув губи у посмішці, від якої кров холонула в жилах. Її Максим забуде ще не скоро, так само як і вольєру.
Чан зняв дашок з того, що він назвав годівницею, відчинив віконце у контейнері, перевернув його догори дригом та обережно витрусив ящірку, стежачи, аби слідом за нею не вислизнула друга. Ящірка, здається, не надто забилася, впавши на м'який мох; вона одразу ж заходилася роззиратися, сподіваючись відшукати вихід для втечі, проте ще не бачила змії, яка причаїлася за сіткою та з холоднокровною зосередженістю спостерігала за кожним її рухом.
Поміж тим Чан вже перейшов до наступного відсіку.
– Чи не бажаєте погодувати її самі? – він тримав напоготові контейнер.     
Максим ще міг, аби лише заспокоїти дядечка, увійти до тераріуму, але це... ні, це вже занадто! Зауваживши на його обличчі гидливу міну, Чан лише плечима знизав.
Допоки він пройшов увесь ряд до краю, перша кобра вже заповзла у годівницю та, розкривши «каптур», викидала язичок у бік ящірки, що від переляку забилася в кут.
– Гей, чого зволікаєш? – підганяв її Чан. – Чим вона тобі не до смаку? Візьми її! Ну ж-бо, Немезідо! Та що з тобою таке сьогодні?      
Немов піддавшись на умовляння, блискавичним випадом кобра торкнулася жертви.
– Оце інша річ! – похвалив Чан. – Я ж знаю, ти таке полюбляєш. Взагалі-то для неї дещо зарано, – пояснив він наче на її виправдання. – Вона у нас звикла обідати над вечір. Гаразд, а зараз, допоки вона не проковтнула свої ласощі, відберемо у неї трохи отрути.      
– Отрути? Та ж вона щойно випустила свою отруту, напавши на цю нещасну ящірку!      
– Е ні, сер, лише зовсім трішки. Ви, як я подивлюся, взагалі не знаєте змій.      
– А й справді, – пробурчав Максим, подумки він ще й додав: «та не бажаю знати». 
Але Чан був охочий до пояснень.      
– Не турбуйтеся, вона вміє дозувати отруту. Водночас подавати їй корм у готовому вигляді означало б позбавити її необхідного тренування.      
Він розгорнув книгу у твердій палітурці, яку витяг із спеціальної кишені, прикріпленої до сітки. Це був розграфлений журнал. На обкладинці стояли тільки номер відсіку та кличка, надана змії. На першій сторінці – запис про родовід, вік тощо. Решту сторінок займав облік відбору отрути. Графік та його виконання. Щокожна сторінка – новий місяць. Чан старанно заповнював усі графи рівним, каліграфічним почерком, іноді супроводжуючи умовні позначення власними нотатками.
На одній з сторінок Максим помітив грубий прочерк у графі виконання. Хвилину тому Чан з пихою запевняв, ніби у нього ніколи не трапляються збої.
Один погляд, і той вже знав, про що мова – Максим відчув це підсвідомо, – та Чан знизав плечима, удавши, ніби погано пам'ятає той день, найімовірніше, йдеться про якийсь дріб'язковий випадок, не вартий уваги.
– Прочерк свідчить лише про те, що я не відбирав у неї отруту. Мабуть, відпала потреба.     
Та Максима не так легко було позбутися.
– Тобто, як це? Що ж могло статися?      
– Певне, того дня вона її вичерпала, – розпливчасто пояснив Чан.        
– Як це розуміти, вичерпала? Ви ж самі щойно казали, начебто вона витрачає його зовсім небагато.      
– На ящірку – так, – Чанові вже уривався терпець.     
– А що, хіба поза ящірками буває щось іще? – не вгамовувався Максим.   
– Сер, даруйте, – замість відповіді Чан, відсторонивши його, ухопився за палицю з гачком на кінці. – Я маю це зробити негайно.     
А щойно балакучість його не мала меж.
Змія, звиваючись, вже висіла над годівницею.
– Ну ж-бо, йди до мене, моя люба, – спритним рухом Чан схопив її за шию голою рукою, поклавши вказівний палець на плескату голову.    
Розкривши пащу, кобра люто оголила двійко довгих отруйних зуба. Та вона вже нічого не могла вдіяти. Її хвіст, яким їй би слід було у щось упертися, цей обов'язковий учасник смертоносного кидка безпорадно теліпався у повітрі. Чан підніс її до порцелянової чаші так, аби отруйні зуби торкнулися внутрішньої поверхні, натиснув вказівним пальцем, і стінкою потекли краплі дорогоцінної зміїної отрути.
Ні, це вже було понад сили. Начхати, що казатиме дядечко! Затискаючи рот долонею, Максим чкурнув геть з тераріуму, стрімголов пролетів через усі ці секції, повз кобр, еф, гюрз, жодної миті передиху, аж поки не опинився на свіжому повітрі. Тут, у кущах, його нарешті знудило.

2.4

Наступного ранку Максим змусив себе продерти очі зі сходом сонця та за декілька хвилин вже виліз з ногами на підвіконня, прихопивши електробритву й люстерко. Спогад про тераріум не завдавав йому жодного клопоту. Раз у раз поглядав він поверх люстерка у бік фікусової алеї, намагаючись не впустити мить, коли з'явиться Аша. Йому дуже кортіло, аби вона з'явилася знову, як учора.
Зрештою вона з'явилася. Її суконка промайнула у просвітах поміж листям. Ось вона постала на повний зріст коло альтанки, та вдруге зникла за протилежним схилом.
Максим сів навпочіпки, примірився та зістрибнув на травник, минаючи вузесенький хідник з бруківки, що пролягав попід самою стіною. Дряпаючи руки об чагарникову терню, він дійшов рогу й видостався на алею.
Впевненість залишила його, щойно він увійшов до альтанки, з висоти якої на очі давалася поверхня ранкового моря, дерев'яний пірс та ладна обережно спурхнути з нього постать Аши. Він запитав себе, навіщо це робить, та усвідомив, що немає у цьому жодного сенсу.
З боку моря долинув ледь чутний сплеск. Аша зникла десь за пірсом. Він ще перечекав певний час, тупцюючи у нерішучості, та й повернув назад до котеджу.
Вікно було зависоко, аби повернутися тим же шляхом, тож, накинувши круга, він подався через терасу. Там спіткав Чана, котрий ніс у руці каністру з лійкою, наповнену добривним розчином для поливу квітів.
– Вранішня прогулянка, сер? – поцікавився той незворушним тоном.       
– Авжеж!    
Чан дивився удалину, в той бік, звідки прийшов Максим. Чи міг він цієї миті бачити Ашу? Максимові страх як кортіло озирнутися, аби це перевірити, та він не наважився.
Той наче нічого й не помітив. Чи лише удав?


Президент, здавалося, лише тим і переймався, що вишукував нагоду абиде накаверзувати. То він вилазив на дерева й скидав донизу незрілі фрукти, які Чану доводилося згодом визбирувати, блукаючи з кошиком. То, щойно Чан збирався кудись їхати, влізав до автівки, та розпочинав оглушливо вищати, коли його звідти витягували. На питання, чому дядечко дав йому ім'я Президент, той якось відповів: «Коли вже бузкова мавпа іменує себе президентом, то чом не вільно бурій?».
Перед приїздом місіс Хептон дядечко вирішив як справедливе покарання замкнути його у пивниці, а взагалі радше з метою, аби за її присутності той вкотре не встругнув якоїсь штуки. Тепер Президент невтішно дивився крізь грати, притуляючись волохатими грудьми та обхопивши її дужими лапами.
Випадково проходячи повз, Максим побачив Ашу, яка, сидячи навпочіпки, пригощала його бананами. Зміст її слів він не дібрав: вона примовляла щось сингальською.
Зачувши кроки, дівчина перелякано озирнулася. Те, що це був Максим, а не хтось інший, здається, до певної міри її заспокоїло. Втім, допоки він сам ще розмірковував, як повестися цього разу, її обличчя зраджувало розгубленість та вагання. 
– Сер, благаю, не кажіть нічого містерові Пулу, – вона таки перша зважилася. – Ваш дядечко забороняє годувати Дена, коли той покараний. Якщо він дізнається, то позбавить мене вільного дня, та не відпустить до міста цієї суботи. Адже ви не розповісте? – запитала вона з надією.     
Максим зволікав, споглядаючи то вгору, то собі на ноги.
– А... навіщо тобі вільний день?    
– Маю на меті поїхати до міста, – повторила Аша стиха.     
– А там що?       
Вона не відповіла. Він наполегливо запитав вдруге.
– Довкола нас на милі нічого немає, – відповіла вона ще тихіше.     
– А що мало би бути?     
– Колам, – поміркувавши, відповіла вона.      
Максим здивовано згримасував.
– А це що таке?   
– Маскарадне дійство.     
Він недовірливо похитав головою.
– Та й край?.. Не може такого бути! Хто у тебе там? Родичі? Подруги? Хлопець? – спохмурнів він.    
Аша закліпала віями.
– Сер, я… 
– Не звертайся до мене так. Гаразд?     
– Містере... – цього разу вона й сама запнулася, відчувши помилку та видивляючись свідчення цьому у його очах.
– Я допоможу тобі. Здається, усі мене кличуть Петро, – нагадав він. – Ясна річ, це не зовсім те, на що пристає серце, щиро кажучи, я б волів мати інше ім'я, але ж самим собі імен не обирають, еге ж?    
Вона з покорою опустила очі.
– Я кликатиму вас так, як ви побажаєте.     
Максим сквасив губи й додав розчаровано.
– Та якщо не хочеш, звертайся до мене так, як тобі до вподоби. Мені, врешті-решт, байдуже. Це я тільки, аби тобі зробити полегшення, – Аша мала переконатися, що її ні до чого не примушують.     
– Мені слід з'їздити до міста, аби дещо придбати, – звірилася вона. – Я маю купити собі нову суконку. Та ще відвідати перукарню... задля нової фризури.
– Навіщо тобі нова фризура? – щиро здивувався Максим.     
– Бо такі, як у мене, зараз вже не носять, – вона уникала його погляду. – А я маю виглядати не гірше за інших.    
– Отакої! То на тебе там ніхто не чекає? Лише через це, через зачіску ти поїдеш за десятки миль? Та й по всьому?     
– Вам, чоловікам, цього не збагнути.     
Його обличчя осяяла вдоволена посмішка. Він навіть не намагався її стримати. Максим присів навпочіпки, дістав з кошика банан і тицьнув його в лапу Президентові. Схоже, на той час Аша встигла забути як про мавпу, так і про банани.
– Ден чудовий, Ден добрий… – примовляв Максим; шимпанзе принишк під долонею, що його погладжувала. – Чому ж-то дядечко не позбудеться його, якщо від нього сам клопіт? Я маю на увазі, чому він не поверне його назад у джунглі? Як на мене, голодом він аж ніяк не нидітиме. Принаймні, ніхто його там не зневолить.
Аша примостилася поряд.
– Його підібрали ще малюком. Тому він геть ручний. Визнає лише людей, шипить на диких мавп, які часом наближаються до вілли, він бачить у них суперниць та прагне відвадити якнайдалі від власного терену. Почувається тут господарем.    
– Щодо господаря, це я зауважив, – погодився Максим, пригадавши усі його витівки, починаючи від тієї миті, коли він сам щойно під'їхав до будинку на дядечковому джипі.      
Саме під цей час позаду, з головної алеї, долинуло гурчання під'їжджаючого авто.
– Мабуть, це місіс Хептон. Нас можуть побачити! Хутчіш!         
Не гаючи час на умовляння, Аша вхопила його за руку та потягла за ріг будинку. Її тонка, зволожена долоня прискорила биття його серця.
Навпроти ганку зупинився розкішний «Кадилак» з відкритим верхом. Водій у форменому кашкеті обійшов його спереду й відчинив задні дверцята, допомагаючи вийти пані у білому костюмі, білому капелюшку та білих рукавичках. Схоже, пані була похилого віку, та незважаючи на це її витончена постать у поєднанні з такими бездоганними манерами, про які кажуть, що вони вже в натурі, додавав їй неповторної елегантності. Чан вибіг їй назустріч та притримував двері, допоки вона велично прямувала повз нього.
Коли ж обоє опинилися в будинку, та можна було вже не ховатися, Аша відпустила Максимову руку, про що він щиро пожалкував.
– Тобі також час йти, за мить містер Пул всюди тебе шукатиме, – вона вперше звернулася до нього на «ти»; це тішило.     
– Як там зветься це містечко… тобто, до якого ти маєш на меті з'їздити?    
– Кирінда.    
– Кирінда, – повторив він за нею. – Гм… Спробую якось запам'ятати!      
Максим визирнув за ріг: нікогісінько.
– Гаразд, я піду, – погодився він, повертаючи їй напівспорожнілий кошик, – допоки дядечко й справді не спохопився.     
Аша ствердно хитнула головою. Декілька кроків він зробив задкуючи, аж доки не потрапив на алею, тоді повернувся та вже не озираючись якнайшвидше попростував до парадного.


У вітальні Максим нікого не застав, тож перетнув її та пройшов на терасу. Вони перебували там. Попри вік місіс Хептон дивним чином пощастило зберегти чарівність. Капелюшок надавав їй неоціненну послугу: її поля дозволяли дивитися супроти сонця й водночас кидали тінь на обличчя, вкрите грубим шаром макіяжу. З неприхованою цікавістю та приязною посмішкою розвернулася вона до нього, щойно дядечко змахнув руками:
– А ось і мій небіж.     
Якийсь час вона продовжувала його вивчати, Максим спадав очима на її часті погляди, й від цього на початках тримався дещо скуто. Втім, незабаром їй самій пощастило зруйнувати атмосферу незручності.
– Петре, – звернувся дядечко, – це місіс Патриція Хептон, про яку я тобі казав. Я знаю її вже багато років; вона мій найкращий друг, а поза тим, місіс Хептон – справжня леді.    
– О, Джонатане! – запротестувала та. – На Бога, прибережи своє красномовство для іншого випадку. Не зважайте, Петре. Ваш дядечко, як завжди, перебільшує. Він майстер сипати компліменти.       
– Люба Патриціє, жодними компліментами не висловити те, у якому я захваті від тебе! До речі, забув сказати: гадки не маю, як тобі це вдається, та виглядаєш ти сьогодні неперевершено. 
– Ти кажеш про це щойно зараз? Ні, Джонатане, ти не забув, ти попросту не зауважив. Я мала рацію в тому, що ти підлесник… Авжеж, любий. Усе в минулому. На жаль!    
– Ну… не зовсім, – не так упевнено заперечив дядечко.
– Облиш!..     
– Місіс Хептон, – схитрував Максим, – я щиро втішений, що ви до нас завітали. Дядечко з такою теплотою згадував про вас. Я дочекатися не міг, аби з вами познайомитися.      
Місіс Хептон обдарувала юнака лагідним поглядом.
– О, Петре! Ми з Джонатаном, як брат і сестра. Тож якщо він доводиться вам дядечком, можете сміливо вважати мене своєю тітонькою.     
– Залюбки, тітонько Патриціє.     
– Ах, тітонька Патриція, – повторила вона, з ностальгічним смутком поглянувши на дядечка. – Лише уявити, колись мене усі кликали красунею Петсі.     
Максим підступно усміхнувся.
– Коли ваша ласка, я кликатиму вас тітонькою Петсі.    
– Джонатане, ти чув? – місіс Хептон раптово просяяла. – Це так зворушливо, коли у зверненні до нас молоді вживають пестливих імен. Як на мене, ми з тобою отримали чудового небіжа, – мабуть, аби лише не бентежити й надалі юнака, вона вирішила нагадати дядечкові про його обов'язки. – Натомість ти, Джонатане, робишся щодень усе нуднішим. Ось уже чверть години ми тут сидимо, а ти досі навіть не запропонував випити. Самі порожні фрази, а так – жодної галантності! Адже мені відомо, для найкращих друзів у твоєму льосі завжди знайдеться щось виняткове, – вона змовницьки підморгнула Максимові.     
– Авжеж, вибач, Патриціє. Я негайно накажу Аші. Не хвилюйся. Це забере лише декілька хвилин.    
У відсутність дядечка місіс Хептон дещо нахилилася до новоявленого небіжа.
– Петре, вас не надто шокує те, що якась собі старушенція раптом звалюється просто з неба та накидається вам у тітоньки?     
– Де там, анітрохи. Радше навпаки, це неабияка честь для мене, якщо ви й справді станете мені тітонькою.
Тітонці Патриції не вдалося приховати, що вона розчулена.
– Це все через відчуття, ніби ми віддавна знайомі. Бачте, ви напрочуд схожі з вашим дядечком, коли він був завстаршки, як ви зараз. 
– Здається, я вже це чув.      
– Ви нагадали мені роки, коли і я була того ж віку. Розумієте? – вона наче благала про поблажливость. – Найдорожче, що у мене з Джонатаном залишилося у цьому житті – спогади. Вам поталанило їх збудити. Тож не дивуйтеся та не судіть нас занадто суворо. Якщо не сьогодні, то колись у майбутньому ви безперечно зрозумієте нас.      
Вона прибрала колишню поставу, вдруге зачувши дядечкові кроки.
– Про що це ви тут шепочетеся, дозвольте запитати?     
– Про добрі, старі часи, – ухильно відповіла за обох місіс Хептон.    
Аша підкотила столика, заставленого наїдками. Максим спробував відгадати з її вигляду, чи у пам'ятку їй, що сталося коло підвального вікна. Проте Аша уникала дивитися у його бік. Це можна було сприйняти двозначно: або ж вона боїться себе виказати, або ж попросту вирішила викинути його з думки!
– Дякую, Ашо, – зупинив її дядечко, щойно вона заходилася розставляти куверти. – Ти вільна, можеш собі йти.
Дядечко сам розілляв у келихи червоне бордо року 1949-го.
– Старе вино, старі часи, – зауважив він, з виразною насолодою зробивши перший ковток. – Одне й друге починаєш цінувати лише з плином років. Так, Цейлон вже не той.      
Попри те, що вже двацять років від оголошення незалежності острів звався республікою Шрі-Ланка, дядечко не зносив такого нововведення й надалі називав усе це словом Цейлон. Добрі, старі часи.
– Наступ цивілізації змітає на своєму шляху поспіль усе. Поглянь, Петре, на цей океан, на берег, на пальми, на первісну красу, що тебе оточує. Запам'ятай усе якнайкраще. Бо колись тут пройде бульдозер, та від усього цього й сліду не залишиться. Байдуже, виросте на зміну фешенебельний готель чи закладуть графітовий кар'єр. Я обрав це місце, аби відбути залишок своїх днів у тиші та спокої. Позаяк воно, мабуть, чи не єдине, куди ще не долітає відгомін сучасної індустрії. Тут пальми сягають у висоту трицяти метрів, з їх деревини ще виготовляють пергамент, а листя інших слугують за крівлю хатин. Чи відомо тобі, що баньян, індійський фікус з цейлонських джунглів цілком міг бути свідком Різдва Христова? Тут савани належать леопардам, джунглі – слонам, а в річках хазяйнують крокодили п'ятиметрової довжини. На землі тебе підстерігають змії, скорпіони, ба навіть сухопутні п'явки – свого часу англійські солдати десятками гинули від них: заснувши на траві, вони більше не прокидалися. Та зрештою, чого ще бракує самотній людині на схилі віку? Сподіваюся, ти мене розумієш. Затишний куточок. Райський куточок. Усе, що залишилося від раю.       
– Джонатане, а чи у пам'ятку тобі, як це було, коли ти вперше притягнув усіх нас сюди? – захоплено підхопила тітонька Патриція. – Ми з Генрі тоді були щойно заручені. Генрі шукав затишну бухту на індійському узбережжі. Він вже тоді налагоджував стосунки з індокитайськими контрабандистами, авжеж? – чи то вона дядечкові нагадувала, чи то Максимові пояснювала. – Дрібні суденця вивозили контрабанду з Бірми й Таїланду, та навпаки. Вони потребували перевалочної бази для операцій з Європою. Саме тоді ти запропонував Цейлон. Ми вирушили у плавання на яхті, яку Генрі винайняв у Мадрасі. Щоправда, на той час я і гадки не мала про його наміри. Я була переконана, що він влаштував цю подорож на догоду мені. О, яка ж я була наївна!      
– Та щойно зійшла на цей берег, як відразу ж запевнила, що звідси ані руш!      
– Я так сказала? – здивувалася вона. – А я гадала, що мені це збігло на думку пізніше, коли ти виплеснув шампанське до струмка, а натомість келихом зачерпнув води й простягнув мені зі словами: «спробуй, яка вона на смак».     
– Ти ще пам'ятаєш нашу подорож на плоту?    
– Хіба я могла забути? Ми зв'язали його з пальмових колод, ти обіцяв захоплюючу екскурсію.     
– На те воно й вийшло!   
– Ну, якщо ти про те, як, наскочивши на пороги, він розлетівся на гамуз, і я мало не потонула у вирі…      
– Але ж я ж тебе врятував! Люба Патриціє, ти маєш мені за це бути вдячна!       
– Ні, ви лише на нього погляньте, він ще й подяки моєї домагається! Цілісіньку ніч ми просиділи удвох на якомусь безлюдному березі, тремтячи від страху, що будь-якої миті з'являться хижаки та розшматують нас на клапті!     
– Ти перебільшуєш. Нам нічого не загрожувало, адже я розпалив багаття…     
– Авжеж, сірниками, які я тобі дала. Ти навіть про це не подбав, вирушаючи у подорож. Що б ти робив, коли б не я?     
– Натомість я пригостив тебе плиткою шоколаду. І, якщо мені пам'ять не зраджує, тоді ти визнала, що це був найсмачніший шоколад у твоєму житті.    
– Бо я була голодна, – гнівно відказала місіс Хептон. – Якби ти запропонував мені смажену змію, гадаю, що і в такому разі успіх був би гарантований.      
– Шкода, що тоді я про це нічого не знав, – багатозначно зауважив дядечко.     
– Аякже! Тобі недосить того, що з нами трапилося? Та коли б Генрі не вирушив удосвіта нашими слідами, найпевніше, від нас би самі кісточки й залишилися! І гарний же вигляд я мала у напівзітлілій сукні! Ба навіть не сукні, бо ж вона радше стала схожою на фартух, так, саме, на фартух! Уявляю, якої думки він мав бути про свою наречену!      
– Якби ти не сушила його так близько до вогню, воно б не зайнялося!     
– А не поїдь я з тобою на цьому злощасному плоту, й зовсім нічого б не сталося!      
– Патриціє, але тоді про що б ми зараз з тобою згадували?      
– Маєш рацію, – відсьорбнувши з келиху червоне бордо 1949 року, зітхнула місіс Хептон. – Петре, вам ще не наскучили наші розмови? Здогадуюся, як це має бути обтяжливо, вислуховувати сповідь людей старечого віку! Терпець вже на межі, а вони ніяк не вгамуються! Ви вже даруйте нам.     
– Пусте, тітонько…
– Мій любий небіжу!.. – вона настановчо поплескала його по руці.     
Аша викотила на терасу ще один столик. Допоки вона міняла страви, Максим за нагоди крадькома спробував спіткати її погляд, та Аша досі так само ховала від нього очі. Натомість цю гру не проминула усюдисущою увагою місіс Хептон. Не далі як за хвилину після відходу дівчини вона, куштуючи страву, на мить затримала шматочок у роті, а тоді раптом зауважила:
– До цієї підливки брак перцю. Ні, приготована вона, хоч і що кажи, бездоганно. Та я шаленію за гострими стравами. Шкода, що Аша вже пішла. Петре, зробіть ласку своїй тітонці…      
Максим негайно схопився на ноги.
– Я залюбки принесу, тітонько.     
– Та прослідкуєте, аби він був дрібно розтертим. Дуже дрібно, – підкреслила вона.      
– Не турбуйтеся, тітонько. Все буде як слід.  
Двері на кухню були відчинені навстіж. Аша метушилася біля плити, від якої шугала щільна пара. Максим підійшов та сперся об край посудомийного столу, анітрохи не переймаючись її заклопотаним виглядом.
– Як ти тут опинився? – запитала вона, не полишаючи праці.     
– Місіс Хептон вважає підливку за недосить гостру. На її прохання я маю принести перцю.     
Аша зазирнула всередину печі, де у неї пеклося тісто, потім дістала жменю перцевих зерен та сипнула до машинки для молоття.   
– Довше, довше мели, – повчально підказав він, коли вона вже налаштувалася висипати помел. – Я обіцяв місіс Хептон доглянути, аби перець був ретельно помелений.     
Цього разу вона відзначила його більшою увагою. Він поквапився удати, ніби його зацікавила стеля.
Аша з виляском виставила перед ним наповнену перечницю. Не помічаючи перечниці, Максим крадькома вкинув до рота випічку з кришталевої вази, що у ній печиво різних форм виклали симетричною мережкою.
– Бачу, ти не надто поспішаєш, – закинула вона.     
– Місіс Хептон навмисне це вигадала, аби побути наодинці з дядечком, – він мав би сказати: «аби я міг побути наодинці з тобою». А позаяк Аша не відповіла, провадив далі. – Вони там навперебій удалися до спогадів. Для цього я їм не потрібен. Як на мене, їх поєднувало щось більше за дружбу. Ти так не вважаєш?      
Аша байдуже знизала плечима.
– Цілком можливо.    
– Послухай! Що ти робиш, коли закінчуєш роботу? Адже у тебе буває вільний час?      
– Буває. Я готуюся до іспитів. Мушу здобути освіту. Без цього мене не візьмуть на пристойну роботу.   
– Я міг би тобі допомогти.    
– Маю сумнів. Іспити сингальскою, ти й двох слів не зліпиш.    
– Ну гаразд. У такому разі, може, попросту пошвендяємо? Зникнемо удвох, щойно тітонька поїде геть. Ти покажеш мені околиці. Як, згода?      
– Кажеш, тітонька? Вона що, теж твоя родичка?     
Очманілі іскорки промайнули в очах Максима. Знала б, про що питає.
– Авжеж!   
Він поткнувся за наступною порцією випічок. Цього разу вона зауважила.
– Що ти робиш? Негайно облиш!
Вона обурено відібрала у нього вазу. Попри її супротив, він зухвало вихопив печиво просто з-під її руки.
– Будь ласка, цього не слід чіпати!    
– Більше не чіпатиму, – пообіцяв Максим з напханим ротом.
Допоки вони змагалися у спритності, молоко, скипівши, полилося через вінця й загасило вогонь.
– Це все через тебе! – мало не плачучи дорікнула Аша. – Забирайся геть!  
– То як щодо прогулянки?
Аша врешті усвідомила, що доля десерту цілком залежить від того, чи позбудеться вона Максима, тож спрямувала на нього геть усю увагу.
– Твій дядечко цього не схвалить.   
– Тобто, як це не схвалить?     
– Він буде проти, аби ми виходили за ворота. Я ж не повинна виходити без його відома.      
– Оце так новина! – з подиву він навіть припинив жувати. – А як же Хартія прав людини? Мені ввижалося, дядечко марить серединою цього століття, а не минулого.
– Так, але…
– Ашо, послухай. Врешті-решт, як його небіж, я ж у змозі взяти на себе відповідальність.
– Маю сумнів, – уперто правила вона своєї. – Однаково доведеться запитати у нього дозволу.     
– Ну гаразд, – зітхнув Максим. – Біс із нею, з цією прогулянкою. Ми що інше вигадаємо. Щось цікавіше. Як ти вважаєш?      
– Певна річ! Та зараз, благаю тебе, повертайся на терасу. Бо як ні, твій дядечко гадатиме, ніби ти затримався через мене.       
– А хіба це не так?     
– Петре! – змолилася вона.    
– Ти, здається, маєш до нього острах?
Аша змовчала. Максим сприйняв це за підтверждення, та лише криво посміхнувся.
– Тобі час йти, – вона тицьнула перечницю йому до рук. – Тримай свій перець та йди вже геть! 
Дядечко з тітонькою любо-мило собі теревенили. Максим встиг розчути декілька останніх фраз. Йшлося начебто про кіно.
– О, Джонатане, цей епізод ти зіграв напрочуд блискуче! Сам Радж Капур міг би тобі позаздрити.     
– Радж Капур?! – на дядечка щось враз напало, він розлютився, заходився бризкати слиною та вимахувати руками. – Ця мавпа?! Ти ще порівнюєш мене з ним!     
– Вибач, я лише хотіла…   
– До дідька твої перепросини! Не важся більше згадувати за моєї присутності це ім'я!   
– Гаразд, обіцяю більше не згадувати про нього. Заспокойся, любий. Тобі не слід хвилюватися, – вона озирнулася на звук кроків та радо повідомила. – А ось і наш Петро!      
Дядечків гнів випарувався, немов і не було.
– Сідай, Петре, – повагом хитнув він головою, вказуючи на стілець. – Тебе не було довгенько. Отож у твою відсутність ми встигли дещо обміркувати, це має стосунок до тебе. Тітонька Патриція впевнена, що у тобі криється неабиякий акторський талант. Я лише приєднуюся до її думки.    
Максим трохи не сів поза стілець. Аби не виказати себе, він заховав під скатертину руки, що раптово затремтіли. Дядечко провадив далі.
– Ми вважаємо, що тобі слід спробувати свої сили. На початку, звісно, у невеличкій сцені, і, як на мене, я вже знаю, у якій. Дебютуватимеш тут, а відтак глядачів буде небагато. Не турбуйся, я тебе сам підготую.      
Максим ще не знав, зітхнути йому з полегшенням чи навпаки, забити на сполох, бо дядечко, судячи з усього, втягував його у чергову авантюру. Та ще й промовляв з такою упевненістю, ніби його виступ на сцені справа вирішена. Максим розгубився.
– Але ж, стрию… Все це настільки несподівано. Не знаю, що й казати.     
– А тобі й не треба нічого казати. Ти тільки спробуєш, більшого від тебе не вимагається. Обіцяю, матимеш зовсім маленьку роль. Майже без слів. Аша тобі приграє. Переконаний, ти легко упораєшся.     
– Тітонько... – він було звернувся за допомогою до місіс Хептон, та вже з виразу її обличчя здогадався, що та на дядечковому боці.    
– Любий мій, ваш обов'язок це зробити, – втрутилася вона. – Хист нікому не дозволено занапащати. Додайте ваш вік, та й не кожному так щастить на вроду, тож, гадаю, немає підстав непокоїтися.     
– Ви вважаєте, що я дам собі ради? – запитав він ослаблим голосом.   
Проте дядечко й слухати нічого не бажав.
– Щойно ти побачиш сценарій, як відразу ж мине острах. Петре, я дуже на тебе покладаюся, – додав він, тим самим даючи на здогад, що умовляння марні.      
Стоячи на ганку, місіс Хептон по-родинному приклалася нафарбованими губами до щоки небіжа.
– При нагоді зробіть мені візит, мою віллу ви зустрінете не доїжджаючи Кирінди. Буду рада вас бачити.       
Дядечко обійняв її по-братньому, поцілувавши в обидві щоки. Та власноруч відчинив дверцята автівки.
– А мені він припав до серця, – прошепотіла вона на вухо дядечкові тієї миті, коли він її обіймав. – Він чарівний і так схожий на тебе.      
Кабріолет описав дугу навколо квітника з орхідеями. На прощанні тітонька вкотре посміхнулася небіжові. У відповідь Максим змахнув рукою. Авто зникло за поворотом алеї, а він так і не спромігся відгадати, що ж вона сказала дядечкові наостанок. Слів він не розчув, та з очей здогадався, що мова йшла саме про нього.

2.5

За півгодини опісля від'їзду місіс Хептон Максим надибав дядечка у бібліотеці: зазвичай той перечитував якісь записи, підклеюючи світлини, вирізки з газет, роблячи позначки на полях, а цього разу проглядав фільм – як з'ясувалося, за власної участі. То ось чому дядечко терпів у себе відеомагнітофон! Максим сподівався удатися до нього щодо суботи, проте розмова не відбулася.
Грюкнули двері, коли він увійшов, та дядечко навіть не ворухнувся. Максим збагнув, що не слід його турбувати цієї миті, та влаштувався позаду, пересуваючись якомога тихіше.
Плівка була чорно-білою та надто потертою, а голоси незвично збуджені; мелодрамат п'ятдесятих. Молодого Пула він упізнав одразу ж. Вони й справді були схожі. На екрані дядечко виглядав років на двацять п'ять, це трохи більше, аніж Максимові зараз, а проте ці п'ять років різниці не завадили йому зловити схожість. Сюрприз, що приготував йому «баритон»! Це пояснювало, звідки узялася така впевненість, що дядечко визнає у юнакові небіжа. Вибір у жодному разі не назвеш випадковим. Максим вкотре згадав про те, у що стала «баритонові» ця операція, яка спонукала його зійти на борт літака Варшава – Коломбо. Після цього хто б дозволив, аби діло не вгоріло тут, на узбережжі Індійського океану!
Вродливий юнак в екіпіровці альпініста, що висів над прірвою, викликав захоплення та заздрість. Невже це той самий дядечко, котрий з задишкою підіймався сходами на другий поверх власного будинку?
Поєднання рис героя з привабливою зовнішністю. Жінки з розбитими серцями, що не крок. Максим пригадав Нангапарбат, автографи та тітоньку Патрицію з її можливою закоханістю у нього, і тоді йому спало на гадку, що сам дядечко, ймовірно, міг би слугувати за непоганого прототипа власному героєві. Можливо, така думка і пристала б дядечкові до душі, та Максим не наважився висловити її вголос, несвідомий того, як той відреагує на вторгнення у його інтимне життя.
Кінець з хеппі ендом для головного героя, підсолоджений, як і слід, загибеллю другорядних осіб. Зображення зникло з екрану, і з двох дядечок у реальному світі залишився лише той, що сидів до нього плечима. Дядечків голос видався надто вже врівноваженим, – аж ніяк не до речі.
– Отож, тобі сподобалося?     
– Чудова картина! – збрехав Максим і оком не зморгнувши. – Прикро, що раніше я її не бачив.        
Дядечко не пустив ані пари з уст. Мовчання тривало декілька секунд, а може, й хвилин. Максим почувся ніяково: хтозна, можливо, він вкотре бовкнув щось невлад?
Спираючись на бильця, дядечко насилу підвівся з крісла. Максимові так і забракло сміливості запитати про будь-що, включно з тим, навіщо він завітав. Серед тиші виразно чулося розмірне цокання настінного годинника.
Посеред покою дядечко раптом зупинився, схрестивши обидві руки на держалнові тростини.
– Якось одного разу, це трапилося на завершальних зйомках, мотузок, на якому я висів, і справді мало не увірвався. Знаєш, що мені збігло на думку тієї миті: я переймався, чи встиг оператор відзняти дубль на плівку. Перед смертю мені кортіло мати впевненість, що фільм, у котрому я граю головну роль, зрештою з'явиться на екранах.     
Він вийшов з бібліотеки, щільно причинивши за собою двері й цим неначе дозволивши Максимові залишатися у ній досхочу.
Максим безглуздо уп'яв очі в темний екран. Згодом, прокинувшись від навіяних уявлень, наблизився до відеомагнітофона й витяг касету. На вкладиші машинописним шрифтом був залишений напис: назва фільму та ім'я режисера, досі йому невідомі. Натомість нижче, тільки вже на іншій машинці, було додруковано: «У головній ролі – Джонатан Пул».


Максим прокинувся удосвіта й одразу ж попрямував до пірсу, сподіваючись випередити Ашу. І справді, на пірсі нікого не було. Пустельний берег ще темнів згустками тіней у рожевому ореолі. Хвилі з тихим шелестом оспало набігали на пригладжену піщану мілину. Він визувся та сів якнайближче до води, піна одразу ж лизнула його босі ноги. Мокрий пісок анітрохи не турбував його. До пірсу залишалося близько ста кроків. Аша неодмінно побачила б його з алеї, якби проходила повз.
Вона не змусила на себе довго чекати. Він почув, як застукали її підбори по втоптаній доріжці, але вирішив не озиратися. Нехай підійде сама.
Стукіт підборів нагло увірвався: відтак, вона його помітила й збочила з алеї, прямуючи до нього. За плечима зарипів пісок. Лише тоді він озирнувся.
Вони привіталися, Аша, повагавшись, наблизилася та примостилася поряд скулиніж.
– Я й гадки не мала, що ти охочий до світанку, – зауважила вона з подивом, тож він здогадався, що заробив ще один бал на свою користь.    
У променях вранішнього сонця її засмагла шкіра привабливо виблискувала з шоколадним відтінком. Зараз вона була ще гарнішою. Максимові кортіло до неї доторкнутися, та він утримався і від цієї спокуси.
– А ти? Охоча? – запитав він, нібито й не бачив, як щоранку вона йде уздовж пірсу. 
Вона не відповіла. Тоді він удався до ще однієї спроби.
– Вночі хтось лазить дахом. Не схоже на Президента.     
Аша посміхнулася.
– Це летючі лиси. Їх сила силенна довкруги. Немає чого остерігатися, вони нагадують ваших кажанів.
– А ти звідкіля знаєш?
– Твій дядечко розповідав. Поблизу пролягає межа національного парку. Тож часом сюди потикаються дикі тварини.    
– А як щодо морських хижаків, котрі, либонь, так і кружляють попід самісіньким берегом?    
Аша відповіла йому у тім самім дусі.
– Згода, якщо наловиш крабів чи креветок, то я приготую на обід щось смачненьке.    
Обоє змовкли, вдаючи, ніби милуються сходом сонця. Максим перший розв'язав язика:
– Скажи, оддавна ти працюєш на мого дядечка?     
– Другий місяць, – відповіла вона без роздумів.
– Он як! То він узяв тебе щойно.    
– Авжеж, перед самісінькою твоєю появою. Давніше на віллі бракувало як покоївки, так і куховарки. Наскільки мені відомо, до мене їхні обов'язки виконував Чан. Та містер Пул попередив, що чекає на приїзд небіжа, а відтак роботи додасться. Він прагнув влаштувати тебе якнайліпше.       
– Він дивиться на мене з такою лагідністю! Часом мені навіть стає ніяково, – він міг би сказати й більше, що йому не просто ніяково, а подеколи навіть моторошно дурити немічного старого, але…
– А на що ти сподівався? Він самотній. Ти йому найближча людина, та чи не єдина, до якої він був ладен поставитися з любов'ю.     
– Так, але знаєш, я маю дивне відчуття. Нібито він любив мене задовго до того, як побачив. Любив завжди.    
– Він лише переніс на тебе почуття, які звідував до власного брата.    
– Можливо, – відповів Максим, водночас підраховуючи, скільки минуло років, перш ніж дядечко несподівано перейнявся братніми почуттями. – Та все одно він з чудасіями. Чи не навдивовижу те, як він оточив себе усім цим, я маю на увазі котедж, платівки, відеокасети, скажи, серед усіх цих музейних реліквій є бодай щось сучасніше за нього самого? Ані телевізора, ані телефону, ані газет, ані навіть сусідів, охочих поклепати язиком. Неначе життя зупинилося, щойно він зачинив за собою ворота вілли. Натомість годинами просиджує у бібліотеці, бозна-який йому з цього пожиток.       
– Твій дядечко впорядковує щоденники на той випадок, коли хтось заміриться написати про нього книгу, як спогад про ті часи. Підкорення Нангапарбату тощо.    
Максим пильно подивився їй у вічі.
– Ти знаєш про Нангапарбат?    
Вона мовчки хитнула головою.
– Знаєш про другий поверх?     
Вона ствердно хитнула вдруге.
– Що тобі ще відомо? Наприклад, звідки у нього кошти, аби дозволити собі все це?     
– Кажуть, ніби у нього чимало вкладень тут і за кордоном. Якось не змигнувши оком він виписав чек на п'ятдесят мільйонів рупій.    
– Але ж це ж купа грошей! Боюся, що я не назву більше за одну-дві кінозірки, які б смітили грошима з такою легкістю! – вигукнув він та замислився.       
Місіс Хептон щось натякала на контрабанду, до якої начебто удавався її чоловік. А «баритон» навпрямки засвідчив, що дядечко був йому за компаньйона. Дядечко та мафія? Авжеж, цілком можливо. Поза сумнівом, гонору йому не займати. Від такої людини очікувати слід будь-чого.
– Здається, він започаткував якийсь бізнес на зміях… – її обличчя набуло невдоволеного виразу. – Даруй! Я ніколи цим не цікавилася. Та й взагалі, годі розпитувати мене про твого дядечка. Краще ходімо, скупнімося, – вона звелася на ноги, чекаючи лише на згоду Максима, аби стрибнути з пірсу у ранкове море.     
– Н-ні, я...– замулився Максим.    
– Ну ж-бо, підводься! – наполягала Аша.     
– Мене щось не тягне, – збрехав він. – Та й вода сьогодні каламутна.         
– Невже? Що ж, гаразд, тоді залишайся! – вона весело вибігла на пірс та помахала йому звідти рукою.      
Він відповів млявою посмішкою.
Максим вкотре побачив, як вона стрибає у воду, і почув сплеск з протилежного боку. По цьому його обійняв раптовий смуток. Обхопивши коліна руками, він пригнічено впустив на них голову. 
Коли він поглянув знову, Аша була вже далеченько. Зачерпнувши жменю піску, Максим з зненавистю шпурнув його до моря, підхопив свої мешти й попрямував назад понад берегом, тьопаючи босоніж водою. Ноги загрузали в мулі, але він уперто простував далі, ніби це був найзручніший зворотний шлях.


За сніданком він твердо вирішив перемовитися з дядечком щодо майбутньої суботи. Зазвичай той починав розмову першим. Максим дочекався, коли дядечко спитає його, за звичкою: «Отож, Петре, як тобі ведеться?» – та, копирснувши виделкою у салаті, зачав якомога недбаліше.
– Коли ваша ласка, стрию, маю до вас прохання.    
– Слухаю тебе, Петре.    
– Дозвольте позичити у вас автівку. Аби з'їздити до міста.    
– До міста? – чомусь здивувався той.     
– Авжеж, до Кирінди. Саме так воно зветься, якщо не помиляюсь.
Дядечко спохмурнів.
– Насамперед поясни, навіщо тобі раптом знадобилося у Кирінду?     
– Позаяк, дядечку, слід дещо придбати, – він ще мав сумнів, чи варто вдаватися до подробиць, та зрештою вирішив це зробити, аби розвіяти підозри. – Адже я навіть плавок не маю.    
Дядечкові доведеться погодитися, що це украй необхідна річ. Поважний аргумент.
– Я б вирушив туди завтра ж, – продовжував Максим. – Післязавтра неділя, крамниці найпевніше будуть зачинені.    
Й тоді він поїде удвох з Ашою, бо завтра, у суботу, вона вільна. Дядечко, мабуть, ще не встиг це зпівставити.
– Справді, маєш рацію, я геть спустив з ока, що тобі слід справити одіж. Проте… не конче тобі самому їхати за цим до Кирінди, – він змовк, витираючи губи серветкою.    
Максим занепав духом протягом миті. Він так усе ретельно обміркував, і от тобі маєш... 
– Але ж чому, стрию?.. – та порухом руки той змусив його прип'яти язика.  
– Не завдавай собі зайвого клопоту. Чан про все подбає. Даруй, що не потурбувався про це раніше.     
Дядечків тон змусив Максима усвідомити: суперечитися немає рації. Та й зрештою, що тут заперечувати? Максим пригнічено впустив очі у тарілку, не наважуючись наполягати, принаймні, зараз.
– Тобі слід менше відволікатися на дрібниці, – провадив далі дядечко, – та більше працювати над собою. До речі, як там твоя роль?      
Мався на увазі текст його ролі на двох аркушах, котрий дядечко йому напередодні вручив. Відтоді Максим жодного разу його навіть не торкнувся. Він кинув його на стіл не читаючи. Мав на меті зробити це перед сніданком, та під враженням зустрічі з Ашою геть чисто про нього забув. Дядечко захопив його зненацька. Максим удав, ніби у нього переповнений рот, та посилено зарухав щелепами. Це дало йому час обміркувати відповідь.
– Гадаю, що впораюсь, дядечку.    
– Авжеж, це поза сумнівом! Та як вона тобі?     
– Дійсно цікава!     
Він ризикував: а коли той запитає щось по тексту?
– Я втішений, що вона припала тобі до душі. То ти вже знаєш, як гратимеш? Чи можливо, потребуєш поради?     
– Ні, ні, будь ласка, дядечку. Зарано про це казати. Я щойно розмірковую над цим.      
Дядечко розвів руками.
– Гаразд, річ твоя. Зрештою, я завжди до твоїх послуг. Сміливо звертайся, щойно з'являться питання... Та ще одне запам'ятай, Петре. Актор повинен любити свого героя. Любити, як самого себе. У цьому й криється увесь секрет.


Минаючи вікно Аши, Максим за звичкою поглянув угору. Воно було темним. Дивна річ, куди вона могла подітися? Щовечора о цій порі Аша скніла над підручниками.
Сонце вже закотилося за верхівки пальм, позолотивши нечисленні хмаринки на цейлонському небі. Просто над головою досі нагадувала про день, що минув, густа блакить, а парк та котедж поміж тим стрімко огортали вечірні сутінки.
Йому не хотілося повертатися до свого покою, але незабаром споночіє, тож однаково не вдасться прогулятися з Ашою. Опинившись у себе, він увімкнув світло, узяв до рук віддрукований на машинці текст ролі та, випроставшись на ліжку, спробував на ньому зосередитися. Давалося це нелегко. Роль насилала на нього нудьгу, та й взагалі, на його думку, геть нічого собою не становила. Все це радше скидалося на декілька сторінок, навмання висмикнутих з якоїсь великої п'єси. Якої саме, він ще не знав, сцена була настільки невиразна, що з однаковим успіхом могла бути наявною у більшості напівзабутих ним п'єс, та сказати напевне він не міг. А надто що в іменах дядечко, либонь, не виявив особливої пошани до оригіналу, як, втім, і особливої винахідливості; імена героїв були: Петро та Аша.
А й справді, маячня якась! Максим з зненавистю відкинув це геть. Та одразу ж собі вичитав. Дядечко не терпітиме такого свавілля.
Він нахилився, аби підібрати з підлоги аркуші паперу, що розлетілися навсібіч, як пролунав нетерплячий стук у двері.
– Містере Шемейко! – це був голос Чана.  
Максим відчинив двері. Чан мав стурбований вигляд, попри повсякчасну безвиразність його обличчя за ледь помітними ознаками він навчився розпізнавати, коли справді щось траплялося. Без жодних пояснень Чан перетнув покій, наблизився до прочиненого вікна та визирнув униз, так, немов шукав там щось або когось. Лише випроставшись та щільно зачинивши за собою обидві стулки, він попередив:
– Сер, раджу не залишати будинок. Це може бути небезпечно.    
– Що трапилося?     
– Хтось відчинив тераріум.     
– Що?!     
– Найнеприємніше те, що ми й гадки не маємо, скільки відтоді минуло часу, та як далеко змії могли відповзти, де їх шукати. До того ж, у темряві вони чудово орієнтуються, а ви – ні. Відтак послухайтеся моєї ради. Тут вам нічого не загрожує, тоді як парком краще не вештатися.    
Максим пригадав, через що йому довелося пройти у тераріумі, і вкотре відчув знайоме тремтіння в колінах.
Чан квапився, тож відразу рушив далі. Його кроки швидко здаленіли у коридорі. Гепнувшись на стілець, Максим просидів нерухомо декілька хвилин. Враз на гадку спало темне вікно у кімнаті Аши, і його знову огорнув жах.
Він вибіг у коридор. Будинок виявився порожній, лише у вікнах витанцьовували вогники ліхтарів. Жодна шпаринка у дверях її покою не світилася. Максим схвильовано постукав та дослухався. Ніхто не відповів. Він постукав вдруге: марно. Тоді з жахом запитав себе, де вона може цієї миті перебувати, й чи здогадується про небезпеку, що над нею чигає.
Він нерішуче вийшов на ганок. Його тіпало від застереження Чана. Проте Аша…
Два ліхтарі то потикалися на очі, то упірнали кудись, а то лише напівпросвічували крізь кущі.
Долаючи ляк, Максим обережно рушив серединою алеї. Світло, яке струменіло з вікон першого поверху, ще захоплювало верховіття, та нижче панував непроникний морок. Щокожен крок на початках коштував йому зусиль, проте згодом страх затамувався, до того ж очі поступово призвичаїлися до темряви. Він збочив на іншу, цього разу вкрай темну алею, прагнучи обійти вогні манівцями. Тераріум, хай йому грець, залишився позаду. Крони паркових дерев затуляли зірки, розсипані фіолетовим, швидко стемнілим небом. А під ними на повну владарювала глупа ніч.
Незабаром він збагнув, що зайшов надто далеко. Грунт раптом обм'якнув та хитнувся у нього під ногами, ніби він став на батут. Отож, алея лишилася позаду. Максим чиркнув сірником. Так і є: він стояв на грубому покривалі з моху. Максим палив сірник за сірником, та однаково не впізнавав це місце. У який же бік рухатися? Мабуть, алея десь поряд. Слід повернутися, та вже не залишати її за жодних обставин.
Зненацька неподалік хруснула суха гілка. Серце його сполохано забилося.
– Хто там? – голосно запитав він. – Ашо?     
Йому не відповіли.
– Ашо? – покликав він вдруге.    
Пальці відмовили у послуху, йому ніяк не вдавалося відкрити сірникову коробку. Полум'я, що спалахнуло нарешті, вихопило з пітьми стовбури довколишніх дерев, та постать Аши у знайомій світлій суконці. Вона прямувала сюди й була вже зовсім близько. Ще декілька кроків – і вона стояла поруч.
– Я непокоївся, – зізнався він. – Що ти тут забула? Та що це за гра у хованки?     
– Мені довелося нагнати Президента. Я випровадила його за ворота й жбурнула у нього камінь, аби він не йшов за мною. А не відповідала, бо мені не хотілося, аби твій дядечко побачив мене з ним.     
– Послухай-но, йому зараз не до Президента. Так само як, зрештою, і мені. За цей час дещо трапилося, – Максим узяв її за руку. – Нам краще повернутися до котеджу, там я тобі все поясню.       
Аша не надто рвучко, але досить наполегливо вивільнила руку. 
– Не треба нічого пояснювати. Я все знаю.    
Її очі підтверджували це. Максим подивився на неї розлючено й похитав головою.
– Коли знаєш, тоді яка хвороба занесла тебе сюди?      
– Річ у тім, що це не хто інший, як Ден відчинив тераріум та випустив змій.      
– Президент?!     
– Либонь, це була помста за те, що його замкнули у пивниці. Проте боюся, що цього разу все піде значно гірше. Пивницею не минеться.
– От лихо!     
– Мені вдалося спровадити його за межі вілли. Сподіваюся, він не швидко повернеться.    
Вмить Аша сама вчепилася у його руку вище ліктя. Услід за нею він теж затамував подих. Дивний звук долинав звідкись з гілок. Знайомий, але однаково незвичний у такому місці і в такій безпосередній близькості. Максима заздалегідь охопило неприємне відчуття небезпеки, що причаїлася за крок.
Він поволі звів догори палаючий сірник. Його рука так і завмерла на рівні очей. З гілки найближчого дерева, вигинаючи шию до горизонтального рівня, звисала плеската голова кобри. Немиготливими водянистими очима втупилася вона йому просто в обличчя з півметрової віддалі.
– Не ворушися, – звеліла Аша, майже не розтуляючи губ.    
Але він і без того закляк з піднятою рукою, скутий цим гіпнотизуючим поглядом. Обоє намагалися не дихати. Збігав час, а кобра й досі розмірковувала, забиратися геть чи нападати. Її роздвоєний язичок досліджував повітря. Сірник догоряв, полум'я підкрадалося до пальців Максима. Скільки він ще зможе його протримати – перш ніж їх огорне пітьма й невідомість?
Останньої миті змію щось відволікло. Вона повернула голову – та спізнилася. Раптовий удар палицею по краю гілки скинув її додолу.
Ззирнувшись, обидвоє голосно зітхнули.
– Я ж попереджав вас, сер, – нагадав Чан, – це могло мати погані наслідки.   
– Дякую, Чане.    
– Не варто мені дякувати. Ви забули, що я працюю на вашого дядечка.   
– З усім тим, щиро вдячний.      
Чан недбало вказав на кобру, що розплаталася на землі.
– Ну ж-бо, вкиньте її до мішка у відповідь за те, що так вас налякала.      
Максим відсахнувся з виразом подиву й жаху. Натомість Чан запросто нахилився, голіруч підхопив безпорадну змію та вкинув у мішок, немов звичайнісінький шмат кодоли.
– Впавши з висоти, вона певний час залишається паралізованою та не здатна заподіяти шкоди, – пояснив він. – Тепер вона повернеться до тераріуму. Та хоч як, а вам слід дотримуватися обережності: можуть трапитися й інші змії, – Чан звів ліхтар високо над головою та уважно озирнув ділянку, що відокремлювала їх від алеї. – Ходіть за мною, я проведу вас.     
Він закинув мішок за плечі й рушив попереду, освітлюючи шлях. 
На алеї вони зіткнулися з дядечком, той пробував ворушити тростиною у високій траві під кущем. Дядечко анітрохи не здивувався, побачивши Максима й Ашу удвох. Він мав стурбований вигляд. Світло ліхтаря позначало різкими тінями глибокі зморшки на його чолі.
– Ще двох упіймав, – повідомив Чан. – Ось лише відведу цю пароньку, та одразу ж повернуся.     
– Не варто, – безнадійно зітхнувши, заперечив дядечко. – Ми лише надаремно втрачаємо час, вони мабуть вже поховалися. Краще відновимо пошуки вдосвіта, – озирнувшись на верховіття дерев, неначе там хтось причаївся, він люто пригрозив тростиною. – Ох, тільки-но потрап мені до рук ця мерзенна мавпа!      


Президент зголосився на третю добу. Йому, вочевидь, набридли джунглі, й за давністю скоєного він сподівався на поблажливість.
Спершу він вліз на дерево й звідти допитливо спостерігав, вичікуючи на реакцію. Ймовірно, вона його дещо розчарувала. Усі проходили повз, але жоден так і не запропонував йому злізти. Дядечко, той взагалі його не помічав. Тоді, аби привернути увагу, він заповзявся гарцювати на гілках, супроводжуючи танок гучними горловими вигуками. Максим співчутливо поглянув угору та лише знизав плечима, ніби даючи на здогад, що він тут ні до чого. Зрадівши, проте, що у нього з'явився глядач, Президент на знак каяття заходився безжально лупцювати себе по голові.
Нарешті, переконавшись, що його наполегливо ігнорують, він зважився спуститися донизу. Принаймні, ніхто не намагався загнати його до льоху, а це вже був який-не-який поступ.
Ще трохи, і Президент остаточно втратив пильність. Для дядечка з Чаном це була слушна нагода. Вони ззирнулися, Чан витяг з укриття пневматичну рушницю, що з неї стріляли транквілізатором, та прицілився у шимпанзе.
Відтоді Максим більше його не бачив.
Увесь вечір у тераріумі тривала незбагнена метушня. Часом йому здавалося, ніби він чує тужливе повискування, що долинало звідти. Проте підійти й зазирнути всередину він так і не наважився.
Згодом усе нібито вщухло. Й лише попівночі, несподівано увірвавшись у відчинене вікно, його підхопив з ліжка пронизливий зойк Президента. Від такого кров холоне в жилах. Втім, він пролунав лише раз та вдруге не повторився.


ЧАСТИНА ТРЕТЯ

3.1

Президент зник. Проте інцидент обминули мовчанкою. Кожен неначе щось знав, та приховував це від решти. Максим остерігався увійти до тераріуму, та не через змій, котрі вже були відловлені й перебували у своїх відсіках. У нього з-перед очей досі не сходила простора вольєра поміж відсіками Немезіди та Фараона, та не йшов з думки загадковий грубий прочерк в обліковій книзі Чана. Після подій останньої ночі він нізащо не погодився б удруге зазирнути до того самого журналу.
На щастя, дядечко за сніданком був надто замислений та майже не зважав на те, що діється довкола. Чан під цей час кудись поїхав. Чути лише було гурчання від'їжджаючого джипа.
Максим неохоче копирсався у своїй тарілці. Він вважав за краще б зовсім відмовитися від їжі, але тоді йому напевне довелося б витримати стурбоване дядечкове розпитування. Тож він по зернятку збирав з усієї тарілки вистиглий рис, та спокволу запивав його манговим соком, аби той нічого не зауважив. Упоравшись з сніданком раніше за нього, дядечко витер губи серветкою, підвівся й вибачився, пославшись на заклопотаність. По тому зійшов на другий поверх та усамітнився у бібліотеці.
Простеживши за ним очима, Максим міцно схопив за руку Ашу й змусив її присісти. Першої миті вона спробувала вивільнитися, та згодом розмислила. Те, що трапилося за останню добу, помітно їх зблизило.
– Несила мені тут надалі залишатися, – зізнався він. – Як на мене, я геть збожеволію, коли пробуду тут ще бодай тиждень. Усе це надто вже тисне на мене.    
– Хіба на мене не тисне? Але що вдієш!
– Тобі легше. Ти служниця, на тебе він не зважає. Та спробуй опинитися у моїй шкурі. За увесь той час, що я тут, мені довелося вислухати чимало цікавих речей про те, що і як було колись. Авжеж! Давніш усе було набагато краще! Боюся, що я запізнився з власним народженням на цілих сорок років!     
– У цьому старші люди усі схожі одне на одного. Ну ж-бо, спробуй поставитися до нього поблажливіше.   
– Еге ж, поблажливіше! Та тут забракне навіть янгольського терпіння. Чи ти не бачиш? Дядечко геть не при тямі. Він же неспроможний відволіктися від своїх змій, старих відеофільмів та шпилю Нангапарбат. Щодня одне й те саме. Немов час продовжує свій плин там, за цією стіною, а тут… Який маємо зараз рік? Бува не 1955-й? Мене ось-ось знудить!       
– Петре, я цілком розумію тебе, на початках я теж почувалася так само, як і ти. Мені кортіло втекти звідси. Та я до цього не вдалася.      
– Бачу, – запевнив він. – І як, не шкодуєш?     
Вона знизала плечима.
– Призвичаїлася.   
– А відтак, тебе нічого не турбує?     
– Змирися й ти, як я змирилася.     
– Оце вже ні! Нізащо!      
– Зрештою він твій дядечко.    
– Ашо! – він похитав головою. – Я маю поїхати. Це нестерпно, я не знесу цього більше.     
– А як же дядечко? Невже ти його залишиш самого по тому, як він стратив стільки часу на твої пошуки?     
– Та скільки можна! Аніякий він мені не дядечко! – із серцем кинув Максим, несподівано для самого себе.
Та Аша сприйняла його слова на свій лад.
– Так, звісно. Людина, яка усі ці роки для тебе попросту не існувала, ось так, вмить, не може увійти до твого життя. Та ж він силкується налагодити ваші стосунки. Отож постався й ти до нього з розумінням, зроби крок назустріч.    
Максим нетерпляче змахнув рукою. Зупинятися було вже запізно.
– Ашо, послухай мене. Я кажу правду. Хочеш, вір, хочеш, ні. Він мені зовсім не дядечко, а я не його небіж. Насправді мене на ім'я Максим, а не Петро. Максим Чернецький. (Вона досі не розуміючи дивилася йому у вічі). Я теж з Вінниці. Та однаково я не той, за кого ви усі мене маєте. Повір, це було непросто, пошити всіх у дурні, а дядечка передусім. Але я на це пристав не з власної волі. Мене змусили. Та годі з цим. І знаєш, яке це величезне полегшення: знову стати самим собою! Уф!.. Ніби камінь із серця скотився.    
Нарешті вона збагнула. Її темні очі витріщилися, гарні брови підскочили вгору.
– То ти не Петро? – жалісно перепитала вона. – Як же це?..     
Він лише знизав плечима.     
– Але я звикла до цього імені.     
– Відтепер у ньому не буде необхідності. Я остаточно вирішив поїхати геть.    
– Ти про все розповіси дядечкові?      
Максим скоса зиркнув на двері, у які той вийшов декілька хвилин тому.
– Час йому дізнатися правди. Щодо мене та свого небіжа. Доки можна брехати?     
– Тобі відомо, що з його справжнім небіжем?     
– Його більше немає серед живих. Він… помер, – Максим розмислив звірятися у власних підозрах стосовно того, що його попросту вбили.  
– Тоді твоя правда завдасть йому тяжкого удару.
– Що ж. Але я так не в стані довше. Можливо, саме тому у мене й виникла огида до дядечкових дивакуватостей, що я не та людина, за котру себе видаю. Справжній Петро Шемейко, мабуть, дав би собі ради. Я ж не маю до нього тих почуттів, які допомогли б мені це подолати. У тім-то й річ.     
– Ні! Тобі потрібне лише виправдання! – спересердя відгукнулася Аша. – Судиш винятково з власних позицій, решта оточуючих тебе не хвилює.
Максим спохмурнів.     
– Решта, це хто? Адже ти маєш на оці лише дядечка?    
– Звісно, кого ж іще, – миттю погодилася вона.     
– А ти? Хочеш, аби я залишився? – запитав він про всяк випадок.    
Аша обурилася.
– Ти ба! Отже, тебе хвилюють лише спідниці!     
– Авжеж, – підтвердив він з безтурботним спокоєм. – Вибач! Мабуть, я і справді егоїст. Бо у такому разі моє рішення поїхати геть залишається незмінним.
Напевне, лише аби ні в чому її не запідозрили, Аша врешті поступилася.
– Дядечко досі не здогадується? Чи ти йому вже натякнув принаймні?
Максим важко зітхнув.
– Щиро кажучи, ненавиджу я усі ці зворушливі сцени. Краще залишу цидулку. У ній спробую все пояснити… А далі мені знадобиться твоя допомога.   
– Що я маю зробити? – поцікавилася вона без надлишкового запалу.    
– Поїхати зі мною до Коломбо. Авто слід буде перегнати назад. Сподіваюся, тобі доводилося сидіти за кермом? А дядечка я переконаю в тому, що ти й гадки ні про що не мала та й взагалі поїхала зі мною супроти своєї волі. То як?     
Вона неохоче знизала плечима, мовляв, нема на це ради.
– Тоді чекай на мене. Я прийду по тебе вночі, – пообіцяв Максим та підвівся з-за столу.     
– Ти ще про це пошкодуєш… Маю надію, найближчим часом.     


Протираючи запалені очі, він уклався спати геть після опівночі. За безлічі спроб розпочинав від початку листа, заадресованого дядечкові, списав цілий стос паперу, та увесь він у клаптях валявся на споді сміттєвого кошика. Врешті-решт склав коротеньку цидулку, вклав її до конверту, заклеїв та надписав згори: «м-рові Дж. Пулу».
Тоді налаштував будильника та приліг вбраний, як і був, сподіваючись бодай ненадовго заснути. Але пшик з цього вийшов. Повсякчас йому ввижалося, ніби сліпить його сріблясте місячне сяйво, що струменіло крізь відчинене вікно, нехай очі у нього й були заплющені, ба навіть промені не потрапляли на обличчя.
Хвиля по хвилі збігали поволі, як ніколи. Нарешті, вкотре зиркнувши на годинника, він дійшов висновку, що час рухатися. Не запалюючи світло, напомацки відшукав під ліжком свої мешти, узяв їх під пахву й на пальцях, намагаючись не гримати, вислизнув з покою. У цілому будинку панували морок і тиша. Торкаючись рукою стіни, Максим обережно минув довгий коридор. Лише у вітальні було дещо світліше завдяки вікнам.
Наступний коридор, і він опинився під дверима Аши. Вона відчинила йому одразу ж, щойно він постукав. Її ліжко залишалося нерозібраним. Вона була налаштована йти за ним.
Максим навчив її, як слід ходити, аби не рипіли мостини. Найбільше він остерігався Чана, що спав на першому поверсі та мав слух, наче пес.
Поза котеджем вони почулися значно впевненіше. Максим відчинив гараж. Джип похмуро блимнув вилощеною поверхнею.
– Допоможи мені вивести його, – попрохав він. – Стань до керма, допоки я штовхатиму.    
Максим вперся ногами у стіну та, помалу розгойдавши, примусив авто зрушити з місця. Аша тільки й встигала, що керувати.
Позаду й досі панувала німа тиша. Максим відчинив важкі ворота й викотив джип на дорогу. Місяць, що насилу добувався крізь листя дерев, з бідою освітлював шлях.
Вілла розчинилася у пітьмі. Здається, минулося. Вікна були темними, отже, вони там сумирно спали й бачили рожеві сни. Максим витер зворотнім боком долоні спітніле чоло.
Час заводити. Він всів у водійське крісло та подлубався у блоці запалювання. Нарешті йому вдалося з'єднати останню пару провідників. Мотор вмить загурчав, зламавши тишу ночі. Максим злякався: чи не надто близько вілли? Мабуть, слід було відкотити якнайдалі? Запізніле каяття.
– Всідай!.. Ну ж-бо! – підстебнув він розгублену Ашу, та, щойно за нею зачинилися дверцята, натиснув на педаль.  
Захлинаючись від ревіння, джип понісся уздовж ямкуватого путівця, намагаючись об'їжджати зяючі западини, й раз у раз вганяючись світлом фар у придорожні кущі. Максим заледве встигав вивертати кермо. Їх загрозливо хилило з одного боку на інший та високо підкидало на вибоїнах. Аша щосили чіплялася за бильця; щойно на шосе вона зітхнула з полегшенням.
Джип упевнено долав підйоми та непохитно витримував різкі повороти. Першого ж дня, дорогою з Коломбо, він мав нагоду оцінити цю автівку. Тепер, на рівній трасі, швидкість давалася взнаки лише через вітер, що заважав диханню, та дерева, що миготіли, висвічені з темряви. Максим почувався так, немов летів на крилах. Він забув це відчуття відтоді, як опинився у «КамАЗі», напханому бухтами кабелю замість спирту, та з чужими документами на руках.
Аша нахилилася у його бік та голосно запитала, намагаючись пересилити свист вітру:
– Що робитимеш далі, коли поїдеш звідси? – навальний вітер відносив її слова назад, тож їй довелося проказати фразу вдруге, аби він її розчув.      
– Знаєш, що я міркую... У мене є паспорт на ймення Петра Шемейко. Я повернуся під цим ім'ям до Вінниці та все довідаюся про нього самого. І не заспокоюся, допоки не знатиму, як він помер та чому. До того ж, Вінниця – місце, де мене шукатимуть чи не наостанці.      
– А гроші? Це досить таки далеченько. Матимеш чим розрахуватися за квиток?     
Замість відповіді Максим очима вказав на «бардачок».
– Відчини.      
Утримуючи однією рукою кермо, другою він змахнув на підлогу усілякий мотлох, накладений згори. На споді лежав гаманець, з котрого витикалися купюри.
– Чан завжди залишав його там. Адже ти мала це знати.     
– Я знала, – погодилася Аша.     
Її скромне зізнання викликало у нього посмішку.
– Тут не так багато, але вистачить на квиток в один бік. А ще я гадаю, що це лише незначна надбавка до тієї суми, яку дядечко виклав за мій приїзд на Цейлон. Та коли й вважатиме її завеликою, все одно на карб виставить «баритонові». Тож незабаром їхні стосунки добряче зіпсуються.    
– Про кого йдеться?     
– Про того, хто кинув дядечка, змусивши мене видати себе за його небіжа.     
Вони були вже далеченько від вілли. Починало розвиднятися. Ніч приречено здавала позиції. Лише високий ліс, котрий щільно обступив з обох боків, на разі ще насилав затінок на дорогу.
Попереду у передсвітанковій млі замайоріли два яскраві вогники. Це були фари зустрічної автівки. Вони стрімко наближалися.
Максим зупинив авто, сподіваючись розпитати про найближчий населений пункт у напрямку до Коломбо. Ковзнувши по джипу світлом фар, автівка різко завищала гальмами й зупинилася метрів за двацять позаду них. З-за керма кабріолету підвівся худорлявий, напівсивий чоловік дядечкового віку. Після дядечка та тітоньки Патриції це був третій європеєць, котрого Максим спіткав на своєму шляху. Здалеку пильно озирнувши його крізь окуляри у строгій оправі, що оддавна вийшла з моди, незнайомець запитав раніше, аніж він встиг розтулити рота:
– Ви, либонь, і є небіж містера Пула?  
Максим наблизився, здивовано придивляючись до водія.
– Як ви здогадалися?     
– Немає нічого простішого, – незнайомець хитнув головою у бік дядечкового авто. – Це ж його джип.     
– Авжеж, звісно, – погодився зніяковілий Максим.    
– А зараз поясніть: що спонукало вас вирушити мені назустріч? Дядечкові погіршало?     
– Перепрошую, що ви кажете?     
– Я запитав, що з містером Пулом? Чому ви не дочекалися мого приїзду?      
Максим стояв збитий вкрай з пантелику: чого вимагав від нього цей чоловік? Його сторопілий вигляд напоумив незнайомця у старомодних окулярах дещо пояснити. Та цього разу до його тону додалося певне роздратування.
– Я його лікар, Алістер Мак-Раст. Ймовірно, вам доводилося чути про мене? Тоді що ж тут незрозумілого? Мене попросили терміново приїхати, позаяк у вашого дядечка стався серцевий напад. Адже ви подалися по допомогу, чи не так?     
– Напад?! – Максим розгубився. – Боже, я навіть гадки не мав!      
– То ось у чому річ! Гаразд, тоді все стає на свої місця, – раптово злагіднішавши, визнав Мак-Раст. – У такому разі, вам краще повернутися й підтримати його своєю присутністю. А втім, не наполягатиму. Чиніть, як вважаєте за потрібне. Мені ж, даруйте, час їхати, на мене чекає хворий, – і він удруге всів за кермо.     
– Лікарю! – зупинив його Максим. – Те, що ви кажете, з дядечком – це... поважна справа?     
– А як на вашу думку, вирушив би я поночі, та ще й у таку далечінь, якби вважав це за дрібницю?      
Авто лікаря проїхало повз, Максим надалі безтямно дивився йому услід. Коли воно щезло з очей, він сів на узбіччі та притулився до стовбура дерева. Аша не зоставалася від нього ані на крок. Упродовж хвилини обидвоє мовчали. Максим вже скусав усю губу. Враз він щось пригадав та навідліг луснув себе долонею по чолу.
– Лист!.. От лихо, він же його вб'є! Не зволікаймо, хутчіш!       
Цього разу без вагань Максим схопився й простягнув їй руку, допомагаючи звестися з землі, а тоді потягнув до автівки. 
– Ми повертаємося. Маємо встигнути до того, як Чан увійде до мого покою. Аби лише встигнути!   
Грюкнули дверцята. Допоки вони стояли, мотор продовжував працювати на холостих обертах. Перескакуючи з педалі на педаль, Максим віртуозно розвернув джип посеред вузького шосе.
– А зараз пристебни пас.   
Верхівки дерев прокреслило сиво-блакитне тло передранкового неба. Він вимкнув фари, у них вже не було необхідності. Випереджаючи джип, що мчав на повній швидкості, зі сходу стрімко насувався світанок.

3.2

Максим зустрів Чана, коли той, не покладаючись на одноразові, ніс поперед себе начиння для кип'ятіння шприців, а відтак був змушений, пішовши за ним, насамперед відвідати дядечка.
У покою стояла задуха, пропахана ліками. Дядечко лежав на подушках, киснева маска напівзатуляла його обличчя. Лікар готувався зробити укол. Чан неметушливо допомагав йому майже в усьому. Вочевидь, він мав певний досвід у таких справах.
Маска не дозволяла дядечкові розмовляти, проте, зауваживши Максима, він знаком звелів йому наблизитися. Максим зупинився біля ліжка й нерішуче поглянув на Чана.
– Ваш дядечко буде втішений, якщо ви трохи посидите коло нього, – підказав той. – Візьміть його за руку.     
Він вчинив так, як радив йому Чан. Дядечкова рука була надто слабка та млява. Він дивився Максимові в обличчя, його плюсклими щоками поволі котилися дві сльози, і Максим почувався притиснутим до стіни цим поглядом та цими слізьми в очах. На думку спадали якісь слова, та, щоб він не вигадав, від них за версту тхнуло дешевою підробкою. Нічого було й сподіватися, що його відсутність, чи то радше, спроба втечі залишиться поза увагою. Та найголовніше, він і гадки не мав, бачив дядечко його листа чи до цього ще не дійшло.
Лікареві знадобився доступ до хворого, тож він попросив його відійти набік. Максим охоче підкорився. Дещо перечекавши по тому, як був зроблений укол, Мак-Раст дозволив дядечкові на певний час зняти маску.
– Маєш щось сказати, Джонатане?      
– Припни свій запал, – насилу подав голос дядечко. – Тебе однаково не буде у моєму заповіті. Тільки божевільний зважиться залишити власному лікареві бодай одну рупію.   
– Вкотре за стару пісню? Джонатане, скільки разів я маю повторювати: ти себе не шкодуєш. Обирай: або ти мене у всьому слухатимешся, або я відмовляюся тебе лікувати.       
– Бісів Мак-Раст! Ти ж чудово знаєш, що з твого лікування аніякого пожитку!    
– Вважатимемо це невдалим жартом, – холоднокровно відповів той.    
– Рік тому ти казав те ж саме, Мак-Раст, слово до слова. Не тримай мене за дурника!     
– Щиро кажучи, ти мені більше подобаєшся у цій масці. Втім, зараз я вдруге виміряю твій пульс, і якщо він виявиться більш-менш у нормі, то не мулятиму тобі ока.
Максим непомітно вислизнув за двері перед самісіньким відходом лікаря. Зіткнувшись з ним на сходах, Мак-Раст важко зітхнув та у знайомий спосіб скрушно хитнув головою.
– Йому несила змиритися з власною безпорадністю.     
– Гадаю, я б теж не зміг.    
– Проте не в його становищі. Він поводиться украй необережно. Я попереджав, криза може настати будь-якої миті. Йому б слід було лягти до клініки, але він уперто обстає за своїм.     
– Якщо я добре вас зрозумів, мій дядечко серйозно хворий?      
– Ні, ви хибно мене зрозуміли. Він невиліковно хворий.    
– Що з ним?     
Мак-Раст знизав плечима.
– Боже мій, юначе, на схилі віку ви збагнете, що це таке. Старість, вона завжди шукає привід.    
– Я це запам'ятаю, – пообіцяв Максим.   
– Тоді щасти вам, містере Шемейко. Намагайтеся не засмучувати вашого дядечка. Мабуть, це єдине, чим ви спроможні стати йому у пригоді.      
Лікар зійшов на декілька сходинок донизу. Максим спохопився.
– Лікарю! Ще одне запитання.
Той знову повернувся до нього лицем. Максим зробив крок назустріч.
– Яким чином ви дізналися, що у дядечка напад?    
– Доволі просто, містере Шемейко. Мені зателефонував Чан та попросив терміново приїхати. Але чому, власне, це вас дивує?    
– Отож, зателефонував? – не відповідаючи, наполягав Максим.
– А як ви гадаєте, хіба існує інший спосіб спілкування на віддалі у двацять миль?    
– Даруйте мені мою настирливість, та я чув, що телефонну лінію порушив буревій ще два роки тому. Але дядечко звелів її не відновлювати.     
– На жаль, мені про це нічого не відомо. Запитайте краще у свого дядечка, – Мак-Раст несподівано заквапився, так само як Чан, коли того спитали щодо прочерка. – Перепрошую, та я надто поспішаю. На мене чекають клієнти. А відтак, ще раз: на все добре, містере Шемейко. 
Спочатку – кроки риплячими сходами, вслід за ними – рип парадних дверей. Згодом запанувала тиша. Нагло Максимові здалося, ніби за плечима хтось стоїть. Рвучко озирнувшись, він і справді побачив Чана. Як довго той перебував позаду та чи був присутній під час розмови? Проте обличчя старого в'єтнамця геть нічого не відображало.
– Сер, ваш дядечко бажає перемовити з вами.    
– Гаразд, Чане. Я лише забіжу до своєї кімнати, й одразу ж повернуся.    
– Ні, сер. Містер Пул прагне бачити вас негайно.     
Максим вдруге зазирнув у незворушні очі Чана, й злякався. Невже лист таки потрапив до рук дядечка?
– Дозвольте дати пораду.
Його слова наздогнали Максима вже на порозі дядечкової спальні.
– Ваш стрий прийняв вас з розкритими обіймами. Тож докладіть зусиль, аби виправдати його очікування.     
– Що ви маєте на увазі? – здивувався він.    
– Що коли ви знехтуєте моєю радою, для вас це матиме дуже погані наслідки, не сумнівайтеся.
На Максима чомусь раптом налинули зловісні спогади про тераріум та долю Президента. Хоч як він намагався не сприймати слова Чана поважно, а однаково на серці скребло, коли він заходив до покою хворого.
Натомість привітність дядечка після того, що він почув від Чана, вкрай його приголомшила.
– Заходь, Петре. Сідай.
Максим нашорошено сів на край стільця при узголів'ї, на якому щойно сидів Мак-Раст.
– Як почуваєтеся?     
– Щиро дякую, мені вже краще. Ти все чув. Ці лікарі анітрохи не знаються на лікуванні. Звісно, Алістер – мій друг, та як лікар...      
– Дядечку, але якщо ви маєте у ньому сумнів, то чому не запросити інших фахівців, скликати консиліум, нарешті?     
– Петре, облиш. Решта анітрохи не кращі, запевняю тебе.     
– Гаразд. А лікування, призначене лікарем Мак-Растом, хіба воно геть нічого не варте?      
– Я такого не казав. Та звідси ще не випливає, що, дотримуючись його вказівок, ти маєш видужати… Не засмучуйся через мене, – дядечко доброзичливо поплескав його по руці. – Зрештою, я вдячний тобі за твою турботу. Отож не псуватиму настрій розповідями про те, як це воно хворіти у моєму віці. Та й, щиро кажучи, я покликав тебе з іншого приводу.     
Максимове серце стиснулося. Він закляк, приготувавшись почути найнеприємніше. Та дядечко не змінив доброзичливого виразу обличчя.
– Я маю знати, як посувається твоя праця над роллю.    
Це пролунало настільки неочікувано, що Максим розгубився.
– Даруйте, стрию, та чи варто згадувати про це саме зараз?     
– Дозволь мені вирішувати, коли й про що згадувати! – шпарко обірвав його дядечко, вперше за сьогодні підвищивши тон. – Послухай, Петре, – пом'якшав він. – Тиждень залишився до твого дебюту. Я вже запросив Алістера Мак-Раста. Приїдуть також інші гості. То ти мене не підведеш?.. Петре?    
– Як скажете, дядечку.     
Максим не надав цьому значення: попереду цілий тиждень, за цей час стільки води витече…
– Отож-бо, так ліпше. І не примушуй тягти себе за язика. Сподіваюся, ти поставишся до ролі з усією поважністю.     
Враз він пригадав застереження Чана.
– Авжеж, стрию, обіцяю.    
– Добре! Я допоможу тобі. Звертайся у будь-який час, не бійся мене потурбувати. Я завжди до твоїх послуг.     
– Вельми вдячний! Я неодмінно скористаюся з вашої пропозиції.     
– До речі, як ти поставишся до репетицій удвох з Ашою? Коли хочеш, я проситиму Чана, аби він узяв на себе частину її обов'язків покоївки. Тоді у неї з'явиться вільний час, який вона приділить тобі. Що ти на це?      
Нечувана подія! Максим затремтів від захвату, і йому навіть довелося зволікати з відповіддю, аби налаштуватися на байдужий тон.
– Не певен, та спробувати можна.
Втім, про всяк випадок він додав з більшим почуттям, аби той бува не розмислив:
– Авжеж, гадаю, це допомогло б.      
Здається, дядечко нічого не помітив.
– А відтак, вирішено. Я негайно залагоджу це з Чаном, тож від сьогодні ви репетируватимете удвох.    
Цього разу Максим подякував цілком щиро.


Мало терпець йому не увірвався, допоки він дістався свого покою. Нерозпечатаний конверт лежав на тому ж місці, де він його і залишив. Йому одразу ж відлягло від серця. Максим узяв листа до рук, розкрив, перечитав власне зізнання, а тоді подер на дрібні клапті.
Й надалі все підеться по-старому. Так само доведеться притакувати дядечкові, розучувати якусь безглузду роль та ще одну повсякчас грати самому. От лише з Ашою відтепер він бачитиметься частіше, до того ж, їх зближення матиме легальний привід. Принаймні це тішило. Вона була йому за віддушину у цьому затхлому склепі, просякнутому цвіллю.
Залишалося, втім, ще дещо, питання, яке вимагало відповіді. Яким чином вдалося Чанові так швидко зв'язатися з лікарем? Невже за необхідності телефон міг працювати?
Саме найзручніша мить, аби розгадати цю загадку. Максим вийшов за двері та, намагаючись не рипіти сходами, зійшов нагору. Не щодня йому таланило ось так, вільно, зайти до бібліотеки, перетвореної дядечком на робітний кабінет. А надто за його відсутності: дядечко працював там з рання до смеркання.
Максим прокрався майже навшпиньках. Спальня була поряд, тож він не хотів згодом пояснювати, що йому так нагло знадобилося у бібліотеці.
Телефонний апарат стояв на своєму звичайному місці. Другий такий же знаходився у кімнаті Чана. Він приклав до вуха слухавку: йому відповіло похмуре мовчання. Тоді він рушив за дротом. Той біг зграбними зигзагами стіною та ховався поза шафу. Максим запхав руку до вузької щілини поміж шафою та стіною і напомацки понишпорив там у пошуках його продовження. Зненацька рука натрапила на випинаючий предмет. Це була коробка вимикача. Максим переможно всміхнувся, передчуваючи успіх.
Клацнувши вимикачем, він вдруге зняв слухавку. Цього разу в ній з'явився гудок виклику: телефон врешті запрацював! На радощах Максим заходився наспівувати мелодію з репертуару Робертіно Лоретті. Але ж і хитрун цей дядечко! Він навіть забув про те, що дядечко лежав за стіною, щойно перетерпівши кризу.


Вранці Чан постукав у його двері та, отримавши дозвіл увійти, переступив поріг з якимсь об'ємистим згортком під пахвою та машинкою для стрижки волосся у тій же руці. Максим саме скінчив одягатися. Сьогодні він прокинувся за білого дня й був дещо розчарований, що це не Аша, яка з'явилася дізнатися, чому він не прийшов на пірс. Чан сповістив з крижаною непохитністю, з якою він зазвичай переказував дядечкові розпорядження:
– Доброго ранку, сер. Сподіваюся, що ви вже помилися, бо містер Пул звелів мені потурбуватися про вашу зачіску. А щойно я упораюся, вам доведеться одягнути ось це, – він розгорнув згорток, і те, що Максим побачив, сповнило його жахом. – Ваше вбрання для майбутньої вистави.      
Чан перекинув його через бильце стільця. Отямившись, Максим підійшов та двома пальцями гидливо підчепив його за край.
– І я маю оце на себе одягнути?!     
– Ваш дядечко добирав його сам, – з кригою в голосі відказав Чан. – Він прагне побачити вас у ньому до сніданку.     
Максим розтулив пальці. Вбрання знову впало на стілець.
– Гаразд, – погодився він убивчо байдужим тоном. – Якщо дядечко наполягає, я одягну.    
– Дякую, сер.   
– Ви мені дякуєте?     
– Від імені вашого дядечка.  
– Он як!    
– Авжеж, сер. А зараз ви мені дозволите вас постригти?      
– А це навіщо? – Максима вдруге сіпнуло. – Хай йому грець! Невже дядечкові недосить того, що я погодився виставити себе на посміховисько у цьому веретті?    
Коли б не серцевий напад, не Мак-Раст та не злощасний лист, через що йому довелося повернутися, зараз він перебував би в іншій точці земної кулі, за тисячі кілометрів звідси!
З героїзмом засудженого до страти він всівся на стілець та дозволив Чанові тужаво обв'язати себе рушником.
– Не турбуйтеся, сер. У мене чималий досвід.     
– Не турбуватися?! Та невже? Це такий жарт?
Зненависна машинка завищала у нього за вухами. Що він там вибирає так довго, нервував Максим, із зростаючим неспокоєм спостерігаючи, як підлогу усівають обтяті пасма волосся. У потилицю вдарило підозрілою прохолодою. Може, годі?
– Я цьому навчився на сапфірових копальнях, – поміж тим нахвалявся Чан. – Там бракувало перукарів, що посипали б тебе пудрою та освіжали одеколоном. Доводилося стільки усього робити власноруч! Я був і перукарем, і кухарем, ба навіть навчився розумітися на лікувальних травах. Якось вашого дядечка покусали малярійні комари, та мені пощастило виходити його, не повірите, лише за декілька днів. Втім, він був не з тих, хто пускає слину з кожного приводу. Це була яскрава особистість. Його енергія, його розум… Для цієї людини не існувало непереборних перешкод.    
Як йому тільки не набриднуть усі ці спогади? Старанно підрівнявши скроні, Чан нарешті втішено підсумував:
– Маєте, отепер зовсім інша річ, – та обкутав його хмарою кусючого одеколону.     
З рушника на підлогу посипалися нові пасма. Чом їх так багато? Максим судомисто ковтнув повітря.    
Укладаючи інструмент, Чан мигцем зиркнув на годинника.
– За п'ятнацять хвилин подадуть сніданок. Прошу вас, сер, покваптеся.     
Востаннє критично оцінивши оком свою працю, він забрався геть.
Максим неохоче випростав абияк кинутий одяг. Утіхи з того було не дуже. Він зітхнув та заходився самовіддано переодягатися, затупуючи ногами зрізи власного волосся.
Люстра у його покою бракувало, поза кишеньковим хіба, що з нього він користався під час гоління. Натомість величезне люстро на повний зріст прикрашало вітальню. Він наблизився до нього з завмираючим серцем. Передчуття справдилося: він упізнав би у його віддзеркаленні кого завгодно, лише не себе. Навпроти стояв юнак п'ятдесятих, схожий радше на того, що був на дядечковій відеокасеті. Вбраний був у бляклу сорочку з льону, довгі рукави доводилося раз у раз засучувати, а вони однаково уперто не бажали триматися понад лікоть. Небаченого крою штани на пристебнутих бретельках та гудзиках замість блискавки. Вільні, широченні холоші. Ще когось у них можна було впихнути.
У того молодика був такий вираз, немов себе він вважав за цілком адекватного, а побачивши Максима, вирішив, ніби перед ним привид. Мабуть, чи не найбільше цей телепень пишався власною зачіскою. Переднє пасмо він щохвилини поправляв, аби воно не пхалося у вічі йому, щоправда, Максимові цей порух був теж знайомий, та ззаду… Він полюбляв, аби ззаду волосся залишалося довгим, ще довше, аніж спереду, а тут його рука знаходила вистрижену потилицю; у розпачі він силкувався щось йоржити, але пуття з цього не було ніякого.
Дядечко видужав настільки, що за допомогою Чана спускався на терасу та навіть вештався парком, хоча багато часу надалі витрачав на бібліотеку і, здається, працював ще навіть старанніше: наприклад, учорашню вечерю звелів принести йому просто туди.
Втім, сьогодні він знову снідав на терасі та зміряв пильним поглядом Максима. Схоже, дядечко залишився втішений, нехай і змовчав, незворушно потягуючи сік.
Аша затримувалася. Максим занепокоєно зиркав на двері, з яких вона мала ось-ось випурхнути. Що ж то вона скаже з приводу його екзотичного вбрання? У ньому він почувався від ніг до голови справжнісіньким городним страховищем.
Аж раптом він її побачив. Щойно вона увійшла, Максим заледве втримався від усмішки. Для цього йому довелося себе вщипнути, до того ж по-справжньому.
Вона мала принаймні такий же безглуздий вигляд, як і у нього. Старомодна суконка у горошок з комірцем, що застібався під шию. Пряме волосся, розмежоване симетричним проділом, на потилиці скручене у дві коротенькі кіски. Скільки зусиль, аби надати їй такого пришелепкуватого вигляду! Втім, саме цієї миті його власна оригінальна зовнішність теж, мабуть, покращувала їй настрій, вистачило б оком намигнути на його бретельки, аби луснути зо сміху. Мабуть, вони справді вартували одне одного.
Як ніде нічого, дядечко за допомогою ножа й вилки доправляв до рота крихітні скибочки запеченого з овочами рибного філе. Максим намагався дивитися лише у власну тарілку. Наприкінці дядечко несподівано озвався.
– Ти сьогодні маєш наче змарнілий вигляд. Втім, почасти у цьому є і моя провина. Тут ти позбавлений розваг, до яких, мабуть, звик. Зізнайся, Петре, – враз запитав він, – зізнайся, та тільки щиро: тобі не нудно зі мною?     
Пряме запитання спонукало Максима на якусь мить геть про все забути.
– Тебе не надто обтяжує триб життя, котрий я проваджу? – далі правив своєї дядечко.
– Ви таке кажете, стрию! З усім тим, що оточили мене турботою…
Дядечко насварив пальцем.
– Бачу, бачу! Мене не обдурити. Попросту ти потребуєш невеличкої зміни оточення. Гадаю, завтра я дозволю вам з Ашою з'їздити до Кирінди, як ти того прагнув. Погуляєте трохи удвох, розважитеся. Коротше кажучи, відпочинете від старого.
– О, дядечку! – Максим просяяв, не уявляючи, як приховати свою втіху.
– Нарешті ти звеселів! А принагідно завітаєте до тітоньки Патриції та перекажете їй від мене запрошення на наше скромне свято, я маю на оці день, коли ми влаштовуємо виставу.    
Максим отримав ще один привід для посмішки, а також привід її стримати: оце так дядечко, адже для того, щоб запросити тітоньку, досить лише натиснути на вимикач за шафою, та й годі. 
– Не хвилюйтеся, дядечку. Здайтеся на мене.   
Максим згорнув серветку та підвівся з-за столу.
– Щиро дякую, стрию, за подарунок. Сподіваюся, це не через те, що я вам почав надокучати?     
– Ти? У жодному разі!     
– Неабияк вдячний вам за ваші турботи. (Той відмахнувся). Маю на меті трохи пошвендяти, – поміркувавши, він додав навмисне для дядечка. – А тоді, мабуть, подамся вчити роль.      
Дядечко схвально захитав головою.
– Авжеж, йди. Тобі слід добряче попрацювати, аби компенсувати завтрашній день, – він вдруге озирнув Максима від потилиці до п’ят. – Петре!
Максим зупинився.     
– Так, дядечку?     
– Це вбрання дуже тобі личить. Не скидай, залишайся у ньому.  

3.3

– Зараз ти нагадуєш Грету Гарбо за молодого віку, – запевнив Максим, відволікшись від керма, аби висловити Аші цей комплімент.    
Дорога бігла на віддалі двохсот метрів від узбережжя й десяти понад рівнем моря. Інколи між ними та океаном не залишалося жодної рослинності, лише жовтуватий пісок, поборознений пересічними смугами чиїхсь слідів. Інколи пальми одна по одній затуляли сонце, й воно починало миготіти, наче крізь решето. Вітер відчайдушно свистів у вухах, притлумлюючи й без того неголосний шурхіт прибою, й лише на очі давалися хвилі, коли ті накочували на берег. У авті з відкритим верхом вони й гадки не мали про наближення спеки.
Аша не мала наміру залишатися у боргу.
– А ти – Елвіса Преслі. Маєш такий же чубок, що й він, – вона схилилася над самісіньким його плечем, намагаючись ошукати вітер.    
– Ні! Я Джонатан Пул, – виголосив він патетично, немовби вже готуючись до виступу на сцені. – За поворотом на нас нападуть гангстери, та я відірвуся від них або скину в море, це як вийде вже, даруйте, стрию. Шкода, що поблизу немає, хоч би й крихітної, гори Нангапарбат. На її шпилі я міг би стояти, схрестивши руки, та з презирством переможця слухати, як принижений ворог край прірви благає про пощаду.    
Аша з докором похитала головою. Він розгадав цей рух. Пустотливі вогники в його очах заступило каяття.
– Маєш рацію. Не варто було так жартувати, – визнав він крізь сміх, що однаково продирався всупереч його волі.     
– Дядечко старий та хворий, а ми збиткуємося з його чудасій.      
– Тож я і кажу, що шкодую про це. Яка ж ти прискіплива!       
– Послухай, Петре, – так само поважно провадила вона далі. – Я чула, що казав Мак-Раст. Твій дядечко не протримається довго. А з іншого ж боку, у нього не залишилося родичів поза тобою. Настане час, коли до тебе перейде цей будинок та все, чим він володіє. Принаймні від цього не відмовляйся!      
– Ашо, до чого ти хилиш? Сподіваєшся спокусити мене дядечковим спадком? Марні спроби. Що мені до того, яким чином дядечко надбав статку: гаруючи до сьомого поту на сапфірових копальнях, чи зробивши бізнес на торгівлі наркотиками. У кожному разі я не маю до його грошей жодного стосунку. Хто я такий, самозванець, що з'явився нізвідки? До речі, ти спустила з уваги невеличку обставину: я не Петро. Мені тут нічого не належить. Навіть ім'я.      
– Начебто справжнє тобі належить!      
– Авжеж, загнали мене у глухий кут. Та зрештою якось виплутаюся, будь цього певна.     
– Отже, таки поїдеш?      
– А що ти мені пропонуєш навзамін? Гроші, які не повернуть дядечкові кращі роки. Віллу, котра навіває лише нудьгу. Вже третій тиждень поспіль я заграю з пришелепкуватим старим, силкуюся догодити усім його примхам, та знаєш, що мене понад усе непокоїть: що настане мить, коли я сам перетворюся на власну мумію і захоплено поринатиму у ностальгічні спогади про тебе, про Цейлон та про ці справді жахливі часи.    
– Не знаю, можливо, дядечко для тебе й ніхто, але ж він сам душі не чує за тобою.      
– Ашо! – Максим насупив брови. – Скажи, чому, власне, ти повсякчас умовляєш мене залишитися? Що тобі до цього?
Аша впустила очі додолу.
– Твій дядечко…
– Ні! Тільки не переконуй мене знову в тому, що це через нього. Я тобі однаково не повірю. Чуєш, не повірю!


Площу уквітчав фонтан, з дна якого підіймалися лотоси. Їх великі лагідно-рожеві пелюстки заклякли на зеленуватій гладіні. Фонтан приваблював смуглявих дітлахів у європейських чи то пак, американських бейсболках, що уподобали собі ганяти дрібні хвилі від краю до краю.
Кирінда, це було невелике провінційне містечко з одноповерховими будиночками та скривленими вулицями. Свою назву, найпевніше, воно отримало від річки, у дельті якої розташувалося, Кирінді-оя. Принаймні половина його мешканців зналася поміж собою; одне одного вони зустрічали незмінним вітанням «аюбован», склавши долоні на грудях, – надто далекі від виконання таких ритуалів, як, до прикладу, зняття капелюха з легким укліном. Втім, селяни, ті взагалі не визнавали головні убори. Від рання тут паркувалися фургончики з навколишніх сіл, у котрих вони привозили на продаж власну садовину. Ринок розташувався поруч, одразу ж за фонтаном.
Максим припаркував джип. Тієї ж миті брудний хлопчисько зіскочив з гілки кривого дерева, що по-чудернацькому розчепірилося над парковкою, та прилипнув до авто з простягнутою рукою. Спершу йому збігло на думку, що той жебракує, та коли хлопчисько зайшов з ближнього боку, у його долоні, білій на тлі засмаги, виявилася морська мушля.
– Сер, купіть мушлю, спробуйте свого щастя! – озвався він раптом англійською, нехай і з акцентом; зауваживши вагання в очах Максима, розкрив торбинку з мушлями. – Вибирайте будь-яку, на свій смак! Будь ласка, сер!    
Максим тицьнув йому в руку дрібні та, перш ніж відкрити мушлю, попередив Ашу:
– Випробуймо долю. Вийде на твоє, якщо там виявиться перлина. Та на моє, якщо її там немає.     
– Де справедливість? – обурилася вона. – Я погоджуся, якщо зробити навпаки.     
– Про мене, як собі знаєш. Моя річ запропонувати, а твоя – відмовитися. Тоді викинемо її до моря.     
Аша незадоволено шморгнула плечима.
– Гаразд. Я згодна.     
Він розкрив мушлю лезом ножа та показав їй: вона була порожня.
– Вийде на моє, – підсумував Максим.      
Аша насупилася.
– Але я ще трохи затримаюся, – додав він обнадійливо.    
Нескінченні низки лотків заполонили краби, омари, креветки; риба, звикнувши до галасу, байдуже плавала у бочці з водою; далі йшли гори добірних плодів манго, бананів та ананасів, зеленуваті картоплини – джекфрут та цейлонська диня – папайя. Та знову: «Пане, чи не бажаєте купити мушлю? Вам неодмінно поталанить!». Поряд була змога випити сік кокосового горіха. Гострим ножем, схожим на ятаган, продавець вправно зтинав верхівку та простягував покупцеві решту, наповнену прохолодним мутнуватим напоєм, що добре тамував спрагу. Просіяні крізь шатрови наметів сонячні промені сповнювали прилавки рожевим світлом. Крамарів їх чудернацький вигляд збивав з пантелику, та навіть це не заважало їм наввипередки пропонувати власний товар.
– Ми привертаємо увагу, – стурбовано зауважила Аша.      
– Атож! Їм начхати, як ми виглядаємо, вони лише прагнуть накинути нам те, що нам зовсім не потрібне, проте вони упевнені, що нам воно як повітря необхідне, тільки ми про це ще не здогадуємося. Поглянь, – йому коштувало зусиль відірватися від прилавка й потягнути її за собою, – бачиш, як вони наполегливо тицяють нам свої манго. Поясни їм, що у дядечка вони самі падають з дерев, немає кому збирати. 
Далі пішли ряди ремісників, тож їм заходилися ще настирливіше тицяти у вічі плетеними рогожами, торбинками з крокодилової шкіри, капелюшками, мотузками, килимками. Оглухти можна було від їхніх вигуків. Гандляр сувенірами, старий у білому саронгу та, попри спеку, наглухо застебненій куртці з стоячим комірцем, схожий на скелет, повабив їх до себе. Цього разу Максим наблизився, маючи на меті зробити Аші подарунок. Прилавок заповнили вироби з дерева, рогу, слонової кістки, черепахової пластини, маски для колама, ланцюжки з зубом акули. Крамар швидко заторохтів на сингальскій, невтомно пхаючи йому до рук люльку незвичної форми, на взір роззявленої пащі цейлонського ведмедя.
– Про що він там лопоче? – поцікавився Максим у Аши.     
– Пропонує нам купити у нього цю люльку. Він запевняє, ніби вона зроблена з чорного дерева та що це точнісінька копія тієї, котру свого часу підніс Йосипу Сталіну англійський губернатор Цейлону.     
– То відкажи, що я не є шанувальником Йосипа Сталіна. Отож мені не потрібна його люлька, навіть якщо вона зроблена з чорного дерева.      
Аша переклала відповідь, та старий не вгамовувався.
– Ходімо, – він торкнувся її ліктя. – Інакше ми від нього не відчепимося. 
Але останньої миті крамар устромив її до рук Максимові, і перш ніж той встиг запротестувати, замахав на нього кістлявими руками.
– Що він каже?    
– Що віддає її задарма, – переклала вона. – Він вирішив її подарувати.    
Посміхаючись, той ствердно захитав головою.
– Запитай у нього, навіщо він так вчинив.    
Аша поставила запитання й переклала відповідь.
– Він каже, що ми припали йому до серця. Завдяки нам він повернувся у часи молодощів.     
– Гаразд, – зітхнув Максим, – таки його зверху, що й казати.
Витягши гаманця, він розрахувався з крамарем; той своєю чергою склав долоні та уклонився з просяявшим виглядом, та не припиняв вклонятися, скільки б вони не оберталися.
– Здається, ти справила на нього враження, – зауважив Максим, багатозначно розглядаючи її комірець.   
– Ні! Це ти вбив його на смерть. Він не зводив ока з твоїх бретелек.    
– Добре, не сперечаймося. Ми обоє справляємо враження, ніби зійшли зі сторінок підручника з історії. Та зрештою це не привід, аби відмовити собі у задоволенні використати цей день, як нам заманеться.      
Тримаючись одне одного, вони видосталися з тисняви, що починала грати їм на нервах.
– І що я маю з цим робити? – Максим недовірливо покрутив у руках люльку, виготовлену, за словами старого, з чорного дерева. – Хіба вона не пофарбована?      
– Я втомилася, – оголосила Аша й потягла його до фонтану.     
Вони сіли край парапету у місці, вільному від хлоп'ят. Старші споглядали на них роззявивши роти.
– Яка втіха! Лише уявити, сьогодні я вільна! У змозі робити все що заманеться. Ба навіть не робити нічого.     
– Цікаво, що це на дядечка напало, що він відпустив нас на увесь день. Я вже гадав, такого з ним ніколи не трапиться. І це по тому, як я трохи не втік. А може, саме через те, що ми повернулися?    
– О, Петре! – благально застогнала Аша. – Ти сам щойно казав. Не згадуймо про це, принаймні зараз. Бо якщо ми почнемо все спочатку, то неодмінно зіпсуємо собі настрій.    
– Гаразд, забули, – охоче погодився він.    
Схилившись над поверхнею води, він простяг руку за квіткою лотоса, що плавала за його плечима. Аша це помітила і вчасно стала йому на заваді.
– Що ти надумав?!     
Він не розуміючи витріщив очі.
– Це ж-бо священна рослина! Подякуй, що я встигла тебе зупинити!     
Неквапливою ходою їх проминув поліціянт, награваючи кийком та придивляючись до них з підозрою.
– Теж мені звичаї! Навіть квітку зірвати, й то зась! – обурився Максим, не приховуючи ворожого ставлення до поліціянта, що нагло заволоділо ним. – Ходімо краще звідси! Тут нам не дадуть спокою!   
– Ходімо! А куди?
– Де тут подають устриці? – запитав він з відразою.


Метрдотель у морській формі з подивом спостерігав, як двоє, юнак та дівчина, що нагадали йому дідуся й бабусю з першого молоду, підкотивши на джипі аж до пірсу, вийшли з нього та, узявшись за руки, спокійнісінько попрямували бетонованим настилом. По чому невимушено зійшли трапом на борт старої яхти, переобладнаної під плавучу кнайпу.
Хвилі злегка похитували палубою, офіціянти, вбрані матросами, вправно шастали поміж столиками, неголосно лунала музика, відтворена з платівки.
– Сюди, будь ласка, – офіціянт привів їх на бік, звернений до пірсу, і де власне через це було видно, як борт то здіймається, то знов падає донизу, і чути, як він із скреготом треться об палі. – Що замовлятимете?     
Максим запитливо поглянув на Ашу, допоки та розмірковувала, навмання тицьнув пальцем у меню, аби тільки офіціянт чимскоріш залишив їх наодинці. Перехилившись через столик, він звірився:
– Жодних застережень! Знаю, що будь-якої миті у змозі поїхати, і через це почуваюся вільною людиною.     
На її губах заграла недовірлива посмішка.
– А знаєш, що мені спадає на думку? На разі твою незалежність забезпечує тобі грубий дядечків гаманець. Саме завдяки йому ти спроможний з пихою зійти цим трапом та, недбало клацнувши пальцями, гукнути офіціянта. Цікаво, якої ти заспіваєш, коли він у тебе дещо схудне? 
Дядечко! Вкотре дядечко! – гніваючись радше на самого себе, викривив міну Максим. Дядечко відпустив, дядечко дав грошей! Ані кроку – без дядечка!  
– Ти що, вкотре мене умовляєш?
Та зрештою, вона девчому мала рацію, тож він волів не сперечатися.
Тут їх оточувало докорінно інше товариство, аніж те, що його вони спіткали на ринку. Урівноважене та неметушливе. Певні себе джентльмени й леді, що знають собі вагу. Аша занепокоїлася.
– Вони на нас дивляться.    
– Знову? Тобі повсякчас щось увижається.      
– А я кажу, дивляться. Цього разу напевне.     
– Гаразд, тоді покажи їм ріжки, й вони відчепляться. Перевірений засіб. Ось так, – він приставив до скронь два зігнуті пальці та сгримасував, повернувшись у бік двох манірних пані, у котрих по тому одразу ж відвиснули щелепи, й вони обурено відвернулися.     
Обидвоє заходилися нестримним сміхом. Аша на додачу захлинулася ковтком вина, тож їй довелося ще довше відкашлюватися.
Тент, що нависав згори, захищав їх від нестерпних променів екваторіального сонця. Вітер вкривав обличчя розпорошеними солоними бризками, що сохнули просто на губах. Приємно було так сидіти, базікати про абищо, попиваючи аперитив.
Платівка добігла краю. За склом рубки «матроси» радилися проміж собою, добираючи наступний диск. У цій паузі став чутним відгомін з боку сусідніх столиків, досі притлумлений музикою. Врешті з динаміків долинуло неголосне потріскування.
Максим не йняв віри власним вухам. Босанова! Забута мелодія п'ятдесятих років розлягалася над поверхнею моря.
– Гадаю, це призначено нам, – збагнув він, з усім тим ще не вирішивши, як потрактувати власну раптову популярність.
Аша злякалася.    
– Удамо, ніби нічого не трапилося, – проскиглила вона благально.     
– Боюся, що нам це не вдасться.      
Тепер вони опинилися в центрі уваги всіх, хто перебував на палубі. Несподівано для самого себе Максим зірвався з місця та схопив її за руку.
– Куди ти мене тягнеш? – настрашено запитала Аша.    
– Покладися на мене, – прошепотів він їй на вухо.    
Вони вийшли на середину майданчика. Максим поклав обидві її руки собі на плечі, сам обійняв її за талію та попровадив за собою у повільному танці хиткою палубою, підкоряючись плавкому ритму старої, але дотепер привабливої мелодії. Затамувавши подих, схвильована публіка стежила за ними звідусіль, хоч і марно сподівалася бодай щось втямити. Деякі старші пані, розчулившись, крадькома прикладали носовички до куточків очей.
– Уяви, що за тих часів ця посудина ще успішно борознила океан, тож ми могли на ній плисти, скажімо, до Європи, ну або, принаймні, до Індії.     
– Я вже уявила, – мрійно відповіла Аша й торкнулася підборіддям його плеча.


Злива захопила їх посеред дороги. Пополудні сповістило про себе шумовиння у верховіттях дерев. Гнані налетілим вітром, хмари зростали при очах, нагромадившись одна на одній, чорною масою вони загрозливо насувалися просто на них. Джип летів з максимальною швидкістю. Вони ще сподівалися встигнути, але небо розверзлося над ними, коли поблизу не було жодного пристойного укриття, тоді як авто з відкритим верхом – те ж саме, що калоша без валянка. Дощ уперіщив ливцем; «двірники» не давали собі ради, лобове скло залив суцільний потік води, і крізь нього не прозирався шлях.
– Агов! – гукнув Максим, зупиняючись на узбіччі та зухвало закидаючи голову до неба. – Чи може там шлюзи відчинені? Джип, це вам не субмарина!      
Вони залишили при дорозі автівку та, тримаючись за руки, пробоєм через хащі подалися шукати порятунку у гущавині лісу. Цієї миті блискавиця навпіл розколола небозвід.
У лісі на них чекали присмерк і тиша, порушувана лише плесканням дощу в перервах між притлумленими перекотами грому. Сюди і в сонячні дні рідкісна плямочка світла потрапляла крізь сплетені гілки. У боротьбі за виживання рослини п'ялися догори. На шляху зустрічалися усохлі дерева, задушені ліанами, що обвилися довкола них. Джунглі. Мох ряснів біля підніжжя дерев та закутував стебла ліан. Під ногами тріскотіли сухі суччя й ворушився той таки м'який мох, створюючи враження, буцім наступаєш на щось живе.
З усім тим під захистом лісу було зрештою погідливіше. Дощ добувався тільки рикошетом. Втім, одяг наскрізь змок, ще коли вони були у джипі.
– Як довго це триватиме? – поцікавився Максим, витираючи цівки, що скочувалися обличчям.    
Аша лише знизала плечима. Щойно вона це зробила, він зауважив, що мокра суконка облягла її тіло, випнувши круглясті стегна та гострі груди. Нічого їй не бракувало. Нагло він відчув, як тілом прокотила гаряча хвиля.
– Нам слід було зачекати у Кирінді, – із запізненням відповіла вона, – як я і радила. Та ти обставав за своїм.     
– А чи я не мав слушність? – зауважив він раптом, поїдаючи її палаючими очима. Їй видалося, ніби він жартує, та він провадив далі. – Хіба тоді ми потрапили б під таку зливу, хіба нам довелося б вийти з автівки, хіба ховалися б у гущавині, хіба... – його губи наполегливо наближалися, допоки не торкнулися її; випроставшись, він доказав, – хіба тоді ми поцілувалися б?       
Його обличчя сягнув її наляканий подих. Аша не відштовхнула його й не вчепилася йому на шию. Вона наче страхалася як одного, так і другого. Торкаючись її вологих щік, він враз відчув, як вона тремтить, облишив спробу зблизитися та, лише обійнявши її за талію, надалі без примусу утримував при собі.
Хвиля зійшла. Отепер було неважко стояти й лише тримати її в обіймах. Аша остаточно заспокоїлася, ба навіть повеселішала.
– А дядечко зрештою мав рацію, – несподівано засвідчила вона, міряючи його поглядом. – Цей стиль тобі наче пасує. Такий собі гарненький чепурун п'ятдесятих, – вона заграваючи дала йому по носі легенького щигля.    
– Доправди? У такому разі маю визнати, що твоя зачіска тебе теж не зовсім знівечила. Втім…    
– Що таке? – її брови загрозливо злетіли вгору.     
Він навмисне зволікав.
– Моя воля, я б влаштував тобі добрячого прочухана за те, що дозволяєш собі кокетувати з усілякими там вуличними чепурунами.    
– Ти ба! – обурилася вона.   
– Еге ж.     
– Гаразд. До речі, як на мене, вони зовсім не проти того, аби я з ними кокетувала.     
– Ти справді так вважаєш?     
– Ясна річ. А ти?     
– І я теж.     
Цієї миті вона звелася навшпиньки та похапцем поцілувала Максима в губи.
– А зараз, будь ласка, розклади багаття. Якщо ти зауважив, одяг на мені геть мокрий.     
– А як же дощ?    
– Забудь, він вже минув.   
– Невже? Так швидко? – розчаровано перепитав Максим та поліз за сірниками.    
У кишені лежала змокла коробка. Він розвів руками.
– Авжеж, пшик з цього вийде.     
Аша засмутилася.
– Отакої, – зітхнула вона, розпрямляючи складки на прилиплому платтячку, крізь яке, на втіху Максимові, проступала спідня білизна. – На кого я тепер схожа? Твоя тітоньку грець поб'є.    
– Моя тітонька! – застогнав Максим. – Боже! Я ж геть про неї забув!     
Підлогу джипа позаливали величезні калюжі. Та їм не було до цього клопоту. Вони навіть не потурбувалися спустити ті калюжі, що утворилися в ямах сидінь.
Максим встромив ключа запалювання, та провернути чомусь не провернув. 
– Цікаво, як же тоді вони розпалили вогнище?    
– Про що ти? – здивувалася Аша.    
– Не про що, а про кого. Про дядечка з тітонькою. Я маю на увазі їх катання на плоту. Пліт розсипався на порогах, тож вони були змушені зорювати на березі. Та якщо їм довелося викупатися у річці, то сірники мали б відволожитися. У такому разі, як же їм пощастило розпалити вогонь? Пам'ятаєш, сукню місіс Хептон сушила вже коло багаття. Якби навіть їм вдалося висушити сірники на сонці, однаково вони б не висохли раніше за сукню. Тоді – як?      
Аша теж, звісно, не знала відповіді, проте на разі цим не переймалася. Та й не уявляла навіть, з якого дива це мало б її хвилювати.
– Річ вельми проста, – пояснив Максим, – за умови, що вони самі все підлаштували з плотом.    
Цього разу Аша зацікавилася. 
– Чогось я не второпаю.    
На Максимовому обличчі заграла підступна посмішка.
– А як на твою думку, що там відбувалося через усю ніч на березі, до того як їх «врятував» Генрі Хептон? Уяви: ніч, зірки, та лише двоє біля вогнища. Все ясно-яснісінько! Тобі не здається?      
Аша зарум'янилася.
– Ти це тому пригадав, що ми з тобою щойно цілувалися у лісі?     
– Погодься, у нас зараз так багато спільного з ними. Врешті-решт, вони, мабуть, кохали одне одного.     
– Але ж... ми лише цілувалися.     
– Звісно, – погодився він, пригадуючи, як тримав її в обіймах.
– Поміж нами більше нічого не було, – наполягала вона, насупившись.    
– Авжеж, – підтвердив він.    
– Тоді й не слід порівнювати.     
– Добре, не буду, – слухняно відповів він.     
– І годі це обмірковувати.    
– Не обмірковуймо.     
– Навіть на гадці не май.     
– Не матиму… По всьому? Можна їхати?       
– Я ж не просила тебе тут сидіти й з'ясовувати, що спільного у нас з твоїми дядечком та тітонькою... – нагадала вона гнівно. – То ми їдемо чи ні?      
Максим знизав плечима й повернув ключ. Мотор загурчав, джип рушив з місця.
Після дощу повітря було ще свіже, сповнене п'янкими пахощами. Небом пливли продірявлені хмари. Попереду блищав мокрий асфальт.

3.4

Враження, що його вперше справив на Максима дядечків будинок, попри всі очікування не мало нічого спільного з віллою місіс Хептон. Сучасний, на відміну від дядечкового, котедж дрімав у затінку, оточений тропічною рослинністю. Наддостаток скла, розсувні двері. Тітонька Патриція не була настільки віддана шанувальниця минулої доби, аби офірувати сьогоденним комфортом.
Чи не єдиний, хто дотримувався старих звичаїв, темношкірий служник у традиційному саронгу вибіг їм назустріч, та вони вже підіймалися східцями, тож він, зваживши на жалісний вигляд цих двох, без зайвих слів впустив їх до будинку. Якщо він і пошкодував про це, то щойно тієї миті, коли побачив на підлозі смугу мокрих слідів.
Тітонька Патриція сплеснула у долоні.
– Та як же це Джонатан за такої непевної пори наважився відпустити вас у автівці з відкритим верхом!     
– Це наша провина, тітонько, – Максим спробував захистити дядечка від несправедливих докорів. – Ми затрималися в місті, а мали б звернути увагу на зміну погоди.
– Зрештою, пізно про це судити. Готабайя проведе вас, вам слід висушити одяг, – придивившись до нього пильніше, вона майже прошепотіла. – Але ж яка схожість! Вражаюче!
У вікна зазирало, посвітлішавши, небо. Відблиски грали на фаянсових статуетках. На стіні висів фотопортрет чоловіка завстаршки близько трицяти років з чорними вусиками, що, ймовірно, мали б підкреслити його суворість. Певне, це й був Генрі Хептон. Максим запитав щодо цього у тітоньки по тому, як вони вдруге зійшлися у вітальні.
– Так, це він, мій покійний чоловік, – відповіла вона, навіть не зиркнувши на стіну. – Світлина, що перед вами, зроблена у 1953 році. Я була тоді ще зовсім юна леді, – вона промовисто поглянула на Ашу, немовби маючи на думці: ось така, як ця чарівна дівчина.   
– Адже коли ви познайомилися з моїм стриєм, ви ще не були заміжня?  
Смуток по втраченому промайнув в очах місіс Хептон та відразу ж сховався за ввічливою посмішкою.
– Чи не бажаєте щось випити? Коньяк, бренді? (Максим запротестував). Можливо, щось легше?    
– Ні, дякую.     
– Тоді принаймні чаю?    
Максим не відповів, вона з цього скористалася й зробила знак служникові.
– Готабайю, будь ласка, завари доброго міцного чаю. Нам з небіжом є про що побалакати.    
Аша мало не втекла услід за служником, але тітонька затримала її, дружньо обійнявши за плечі.
– Ашо, люба, куди ж ви? Тут ви гостя, а не служниця. Залишайтеся з нами. Запевняю вас, ви нікому не заважатимете. Жодних незручностей!
Дівчина збентежено присіла на краєчок канапи, поклавши на коліна неспокійні руки.
– Нас познайомив Генрі, – нарешті відповіла місіс Хептон. – Маєте рацію, на той час ми були щойно заручені. Дотепер важко сказати, чи був це шлюб за коханням, чи радше з розрахунку. Я – акторка на другорядні ролі провінційного театру, він – успішний бізнесмен. Здається, його батько був напіврозореним промисловцем. Проте синові поталанило більше. Він тримав декілька брокерських контор на сході, й усі вони давали йому непоганий прибуток. Зрештою він продав свій завод у Європі й остаточно переїхав якнайближче до основних капіталів. Я гадала, що довіку його вже не побачу, та згодом він повернувся, і, як з'ясувалося, за мною. Він запевнив, що не дасть собі ради без мене, та врешті-решт умовив мене поїхати удвох з ним. Він так пристрасно про це благав, до того ж був такий багатий, що несила було встояти. Я вже бачила, як купаюся у променях слави. А все виявилося значно простішим. Чи були ми щасливі? Я сама часто запитую себе про це. Іноді мені здається, що так, іноді – що ні. П'ять років тому він помер, залишивши мене вдовою з двома мільйонами річного доходу. Та все вже позаду. Мені за шістдесят, і життя не повернути.      
Служник подав гербату на посрібленій таці, у тонких склянках та посріблених підсклянниках. Тут з повагою ставилися до цього напою.
– Ох, даруйте, Петре, я мала попередити, – спохопилася тітонька, зауваживши його сум'яття. – Готабайю, наш гість, мабуть, не звик до наших традицій. Принеси, будь ласка, цукор… Ми зазвичай не подаємо його до чаю, – пояснила вона. – Гербату краще пити без цукру. Лише так ви відчуваєте його справжній смак.     
– У такому разі, либонь, не варто було посилати по цукор? Ви мене переконали, тітонько, – насправді це був лише хід, аби здобути її прихильність.    
Намагаючись не кривитися, він відсьорбнув із склянки.
– То що, відчуваєте смак?     
За усілякого бажання їй догодити Максим таки усвідомив, що наступний ковток йому буде не до снаги.
– Щиро кажучи, не впевнений.
– Пусте, звикнете, – поблажливо посміхаючись, пообіцяла вона.
– Ви казали, що з моїм дядечком вас познайомив ваш чоловік… майбутній чоловік?
Місіс Хептон вже й сама не годна була чинити опір спогадам.
– Авжеж, це так, його привів Генрі. Він відрекомендував його як свого приятеля та компаньйона. А поза тим, адже він теж був актор, Генрі сподівався зробити мені цим приємність. Втім, Джонатан був такий блискучий молодий кавалер... І такий вихований. Віри не йнялося, що перед вами людина, яка за найкоротший час пройшла такий складний життєвий шлях, від волоцюги до кінозірки. Генрі пишався цією дружбою. Він захоплено розповідав мені його історію протягом усього вечора, а наприкінці зізнався, що йому неабияк пощастило, заарканити цього слов'янина він вважав за чималий успіх. Незабаром я дістала нагоду пересвідчитися у цьому сама. Генрі цілком поглинули нові ідеї. Джонатан на той час створив собі популярність завдяки Нангапарбату й кіно. Його залюбки приймали у високих колах. Саме цього й бракувало Генрі. Ім'я героя-красеня Джонатана Пула та гроші Генрі Хептона, ось яку спілку вони започаткували. Джонатан забезпечував йому приголомшливу рекламу. У них народилося декілька спільних проектів. Генрі безустанку нахваляв свого нового компаньйона, він не втомлювався повторювати, що голова його приятеля, це – невичерпне джерело безцінних ідей... – тут вона зітхнула. – Він повертався додому проти ночі та лягав спати, навіть не запалюючи світла. Якщо тільки не виїжджав кудись з міста. Тоді він був відсутній тижнями. Праця, праця… Завжди одне й те саме. Я була для нього лише дружиною. Хоча, власне, на що інше слід було сподіватися, навіть тієї миті, коли він прохав мене віддатися за нього?      
– Тож попереду на них чекав успіх? – Максим прямував до своєї мети, анітрохи не зважаючи на її скарги.     
– Успіх? О так, безумовно. Відтоді справи Генрі стрімко пішли вгору. Не вдаватиму, ніби це мене тішило. А надто з огляду на те, який бізнес вони провадили.     
– Що ж це був за бізнес, тітонько? – поцікавився він з простодушністю справжнього базікала.
Та зрештою, місіс Хептон не надто вже дбала про добре ім'я свого чоловіка й вельми охоче виказувала його таємниці.
– А на чім у нашу цивілізовану добу можна якнайшвидше заробити гроші? Певна річ, наркотики! Змії, котрих вони скуповували у змієловів, ставали лише за прикриття. Вони переправляли їх до Європи, Америки. Отримувачі, філії тієї ж фірми-відправника, буцімто постачали змій у тераріуми зоопарків та лабораторій з вироблення отрути. Та це лише про людське око. Насправді ж вони були за ключову ланку у ланцюзі, що забезпечував трафік кокаїну. Вашому дядечкові першому збігло на думку перевозити наркотик у ящиках із зміями. Вони клали його наспід, а зверху прикривали дерниною. Який митник ризикне потурбувати кобру! Надійніший спосіб важко було навіть уявити, – спохопившись, вона додала наче на своє виправдання. – Втім, зараз це не настільки вже й великий секрет. Мабуть, дядечко розповів би про це й сам, якби ви запитали. Сподіваюся, мій любий, ви не занадто шоковані?       
– У жодному разі, тітонько. Загалом, я здогадувався, що своїм статком він завдячує аж ніяк не «Оскарові».      
Місіс Хептон на підтвердження похитала головою та ковтнула зі своєї склянки. Максим дізнався всього, що мав на меті дізнатися, тож, залишивши гербату недопитою на таці, рішуче підвівся.
– Перепрошую, тітонько, та нам час рушати. Хилиться на вечір. Не варто змушувати дядечка марно хвилюватися.       
В очах тітоньки відзеркалився сумнів.
– До чого тут вибачення, Петре, а надто що їхати ви не зможете, принаймні, вашим джипом.     
– Щось мені невтямки, – зізнався Максим, неабияк здивований.     
– Ви не проїдете. Напевне дощ розмив грунтову ділянку дороги. Вашому дядечкові пропонували прокласти там асфальт, та він чомусь відмовився. Ви попросту загрузнете у глині.    
– Як же, у такому разі, бути? – розгубився Максим. – Адже він навіть не знає, де ми.     
– Заспокойтеся! Дякувати Богові, є ще один шлях: морем. Готабайя відвезе вас на катері.     
– А й справді! Я геть забув про таку можливість, – визнав він, зашарівшись.


Задерши носа догори та залишаючи позаду себе широку піняву смугу, катер впевнено увігнався у морську гладінь. Бризки, що проривалися поза лобове скло, всіювали обличчя й руки, незахищені аж до ліктів. Зустрічний вітер миттєво забивався в рот, щойно котрийсь з-поміж них силкувався вимовити бодай слово. Тож вони перемовлялися за допомогою жестів. Однією рукою Максим обіймав Ашу, а іншою у захваті показував їй то те, то се, виявлене на березі. Здалеку той виглядав як іграшковий. Хоча за кормою люто вирувала морська вода, і кільватерні хвилі, помічені піною, тікали назад за лічені миті, непорушний берег справляв враження, ніби вони прикуті до одного й того ж місця. Рибальські села зачаїлися серед гущавини дерев. Якби катамарани, витягнуті на пісок, не виказували їхню наявність, берег видався б цілком безлюдним. Далі й справді неприступний мангровий ліс заполонив узбережжя. Стовбури дерев стирчали просто з води, вводячи в оману удаваною близькістю суші.
Дядечкова вілла постала неочікувано там, де спершу начебто нічого й не було. Катер змінив курс на декілька румбів та скинув швидкість. Мотор ледь чутно торохтів, поки Готабайя, петляючи поміж прихованими рифами, скеровував катер до берега. Передусім виблиснув у призахідних променях череп'яний дах котеджу. Згодом вони угледіли пірс та постать, що рухалася у його напрямку. Дядечко не розлучався з тростиною, отже, це міг бути лише Чан.
Катер тернув бортом об дерев'яний стовп. Чан закріпив кинутий йому край канату й допоміг обом за чергою зійти на пірс. Незважаючи на похилий вік, сили йому не бракувало.
Вони зійшли з пірсу. Прибережний пісок розмокнув опісля дощу та перетворився на глину. Тітонька мала рацію, вони ризикували застрягти на півдорозі.
Чан не зронив ані пари з уст, не прохопився й словом навіть з приводу їх запізнення, та повів перед. Максим звернув увагу на вікна котеджу: день звечорів, а проте світла ніде не було. Ані у бібліотеці, ані у дядечковій спальні. Це його здивувало.
Він миттю злетів сходами на другий поверх. Спальня була порожня. Тоді він перетнув поріг бібліотеки. Дядечко був тут, у сутінках. Він напівлежав у кріслі, безпорадна рука впустила на підлогу товстий зошит, голова закинена, рот прочинений. Затамувавши подих, Максим тремтячою рукою відшукав вимикач. Яскраве світло осяяло найдальші куточки покою. 
Враз дядечкова рука сіпнулася, й він розплющив очі, аби зараз же примружитися від світла люстри, що його засліпило.
– А, то це ти, Петре. Здається, я трохи подрімав. Ходи-но сюди.      
Максим волів, аби дядечко не здогадався, що спало йому на гадку за мить перед цим.
– Я тут, дядечку, – відповів він якомога рівнішим голосом.    
Той встиг звикнути до світла та вхопився за тростину. Максим допоміг йому звестися на ноги.
– То що, як там твоя подорож, ти втішений?     
– Авжеж, дядечку.     
– А як почувається тітонька Патриція?    
– Справляє враження напрочуд бадьорої. Просила переказати, аби ви швидше одужували.      
– Зі мною все гаразд, – розгнівано відмахнувся дядечко. – Вона помиляється, коли має сподівання побачити мене у лікарняному ліжку. Якщо мені й призначено померти, то вже краще я це зроблю навстоячки.     
Максим нахилився, аби підібрати з підлоги впущений ним зошит. Перш ніж повернути його дядечкові, він встиг зиркнути на обкладинку. Зошит був підписаний лише двома датами, що позначали період. Здається, 1962 – 66 р.р.
– Дякую, Петре, – дядечко заховав рукопис у товстенну теку з коленкоровою обкладинкою, теку, своєю чергою, поклав до ящика письмового столу, на два оберти провернув ключ та запхав його собі до кишені. 


Ранок знову був сонячним. Прокинувшись від його рожевого сяйва, Максим схопився з ліжка, пам'ятаючи лише те, що вже за декілька хвилин на нього чекатиме морське купання удвох з Ашою. Втім, сонце вже геть підбилося, вона давно могла бути там. Він переплигнув через підвіконня й рушив, притуляючись до стіни, якнайдалі від шпичаків, що намагалися вчепитися у його сорочку.
Аша стояла на тому ж місці, що й завжди, ладна зістрибнути у воду. Побачивши його на пірсі, вона відступила від краю та завмерла в очікуванні. Він підійшов з наміром її поцілувати, але вона боязко зиркнула на вікна котеджу й ухилилася від поцілунку. Максим зробив квасну міну.
– То й що, хай би побачили, це ж лише репетиція. Хіба герої дядечкової п'єски жодного разу не цілуються?      
– Як на мене, то ні.   
– Невже? Тоді це неприпустимий недогляд.     
– От і натякни щодо цього своєму дядечкові. Гадаю, у тебе вийде, до того ж і без репетицій.     
– Чому ти так вважаєш?      
– Бо у тебе чималий досвід. Хіба ні? – вона з хитринкою поглянула на нього з-під приставленої долоні, затуляючись нею від сонця.      
Та Максим анітрохи не повеселішав, всупереч власним очікуванням. З похмурим виглядом він сів на дощатий настил.
– Що трапилося? – Аша спантеличено нахилилася над ним.    
Лише тоді він зізнався.
– Я радше повішуся, аніж гратиму у цій безглуздій виставі!      
– Яка дурня! – пирхнула вона. – Все у твоїх руках. Навіть у найгіршій п'єсі актор завжди актор! Щиро кажучи, я давно мріяла спробувати себе на сцені. Це так цікаво! 
– Так? Отож і розважала б собі публіку, а я тут до чого?       
– Ти не розумієш, удвох ми досконала пара… Зрештою, невже це так важко, вийти на сцену та виголосити якихось два слова?    
Максим заперечливо похитав головою.
– Річ не в цьому. Скажи: кого я маю грати? Я зовсім не знаю свого героя, хто він, що він за один. Ним може виявитися шалапутний студент, якому грошовитий татусь час від часу висилає кругленьку суму на кишенькові витрати, а він марнотратить усе до решти в шинку, та ще й залишається винен. Це може бути хтось, кому пощастило менше, хто заробляє на прожиток миттям начиння після таких ото розпещених синків, але він твердо знає, до чого прагне, і знає, що добудеться. А раптом це сором'язливий парубок, скромний, непомітний, коротше кажучи, тишко, якого щойно післали по хліб до сусідної крамнички з монетою, затиснутою в кулаці?.. Що у нього на думці, коли він бачить цю дівчину? Варіант перший: «От халепа! Узявся випроводжати собі на лихо, тепер від неї не відчепишся!». Варіант другий: «Вона мені поза сумнівом до серця, та як їй зізнатися у цьому?». Або, наприклад, так: «Чи стане мені грошей, аби зняти номер у якомусь дешевому готелі на двійко годин?».     
Аша терпляче вислухала його, та знизала плечима: особисто вона не бачила у цьому жодних проблем.
– А ти лише уяви, що ти, це – ти, а я, це – я. Спробуй бути самим собою. Річ вельми проста.
– Якби я був самим собою, – враз нагадав він їй, – то не скнів би зараз у цій глушині із схибленим дядечком та...      
– Та ще ким?.. – обурилася вона. – Скажіть будь ласка! Моє товариство йому не пасує! Гаразд, отож і залишайся сам!     
Вона змахнула руками та, відштовхнувшись від пірсу, впала у воду просто у нього під носом. Бризки полетіли навсібіч. Та вона зумисне шубовснула так, аби вони його неодмінно зачепили. 
– Отримаєш ти зараз у мене! – відгукнувся він. – Стривай-но! Ось я тобі всиплю перцю!
Максим схопився на ноги та миттю поскидав з себе вбрання. Аша встигла відплисти далеченько й зухвало дражнила його з води. Націлюючись на стрибок, він тупцював край пірсу. У нього були сміховинні плавки з шнурівками, що зав'язувалися на стегні. Сучасники дядечка Джонатана вдягали їх просто на пляжі. Можливо, за інших обставин він і почувався б не надто затишно, та зараз Аша була у старомодному пуританському купальнику, що приховував талію, і це вирівнювало рахунок.
Він стрибнув з розбігу, силкуючись шубовснути якомога незграбніше поряд з нею. Вода була чиста, прозора й немов сама напрошувалася, аби її закаламутили. Аша з виском затулилася долонями від шквалу бризок.
– Геть від мене! Дай мені спокій!       
Насолодившись помстою, Максим для перестраху ще деякий час хижо покружляв довкола та повернувся на пірс. Присівши, він заходився стежити за нею, наче яструб за здобиччю. Аша втомлено підпливла до пірсу та в знемозі обхопила опорний стовп. Нарешті серце яструба здригнулося. Він простягнув руку та вмить витягнув її нагору.
Вони сиділи на самому краєчку, обличчям до океану. Сонце сліпило очі, але ще не так різко. На разі його промені лише пестили. Щодо вітру, він сьогодні був надто слабким, аби змагатися з ними.
– Пірнати вмієш? Там, на дні, щось лежить, – раптом згадала Аша.      
Максим нахилився вперед та визирнув за край. На глибині відсвічував жовто-зелений пісок. Палі, на яких тримався поміст, скривлювалися крізь призму води. Він підозріливо поглянув на неї.
– Авжеж, я розкусив тебе. Чекаєш на мить, коли я гав ловитиму, аби зіштовхнути мене туди, – він тицьнув пальцем донизу.     
Та вона запально запротестувала.
– Я тебе не піддурюю. Справді, там щось лежить. Я давно зауважила, ще як тебе тут не було.     
– Але там нічого немає.    
– А я кажу, є, – наполягала вона. – Тільки мені несила так глибоко пірнути. Мене одразу ж виштовхує на поверхню. А ти спроможний дістатися дна?     
Він презирливо випнув губи.
– Хіба ти не помітила, що я добре плаваю?      
Аша змовчала. Тоді Максим звівся на ноги.
– Ну гаразд, лише аби довести тобі…
Він націлився та стрілою плигнув у море. Хвилі пішли колом від того місця, де він зник.
Він занурювався, відчуваючи над собою товщу води. Дно, здавалося, було вже зовсім поряд, вартувало лише простягнути руку. Та це була омана зору. Він опускався дедалі нижче, а воно ніяк не наближалося. На споді його зустріла зимна течія. Глибина тиснула на барабанні перетинки, стало важче рухатися, та й повітря в легенях ось-ось мало забракнути, проте нагорі чекала Аша. Враз Максим помітив, що горб на дні, котрий спочатку видався йому за звичайний собі камінь, порослий водоростями, має правильні обриси. Кілька ривків, і він би дотягся до загадкового предмету, та цього разу легені стиснув непереборний спазм, і тоді він, вже втрачаючи повітря, мерщій подався на поверхню.
Зо хвилю він відпочивав, повиснувши на поперечній щаблині пірсу. Аша, яка досі навколішках виглядала його, підповзла якнайближче з виразом співчуття.
– Бідолашний! Я зовсім не бажаю, аби ти потонув. Киньмо цю витівку. До того ж, у нас обмаль часу. Я ще маю встигнути приготувати сніданок. Твій дядечко не пробачає запізнень.      
Максим зміряв її нищівним поглядом.
– Гадаєш, не дістану? Зараз побачиш.    
Він вдихнув на повні груди та вдруге щез під водою. Незабаром він випірнув, жадібно ковтаючи ротом повітря. Його руки утримували щось важке. Він став ногами на балку, і тоді Аша побачила, що це було: старий, почорнілий від вологи акордеон, із слідами налиплого мулу та обривками водоростей. Вона допомогла витягнути його нагору. З дірявих міхів щосили ринула вода.
Без води акордеон полегшав, у два стрибки Максим видостався на пірс, і удвох вони заходилися вивчати знахідку. Цікаво, відколи він тут пролежав. Модель наче й не нова. А з іншого боку, якщо зчистити… – він дряпнув нігтем мідну облямівку, – мідь не встигла глибоко окислитися.
– Як він тут опинився?      
– Його викинули просто з пірсу. Певна річ! 
– Навіщо? – у Аши рот не стулявся від подиву.     
– Мені й самому кортіло б це знати, – пробурмотів Максим, повертаючи його і сяк і так. 
На торці, як йому здалося, була якась шорсткість, яку він намацував пальцями та яка, найімовірніше, не з'явилася тут випадково. Вона нагадувала… Він схопив сандалю від дядечка Джонатана й заходився старанно шарувати підошвою об мідну облямівку акордеона, видаляючи бляклий наліт. Врешті під ним виблиснула вогняно-червонява мідь. Максим відкинув сандалю та з жадібним нетерпінням розвернув інструмент до сонячного світла. Він мав рацію, це було гравіювання, напис, зроблений в один довгий рядок. У поглиблення, залишені буквами, уївся бруд. Та завдяки цьому він яснів ще ліпше, чорний напис на вогняному тлі:

«Любому Петрові у дарунок від дядечка»



– Нівроку! Отже, він тут був?!
– Хто? Кого ти маєш на оці? – налякана його вигуком, перепитала Аша та зазирнула йому через плече, й собі поспішаючи довідатися, що там написано.    
– Справжнього Петра Шемейко! – Максим схопився за голову й напівбожевільними очима подивився у бік котеджу.      
Зосереджено зсунувши брови докупи, Аша прочитала дарчий напис. 
Максим розгойдувався вперед-назад, стоячи навколішках. Мабуть, тоді, на шосе поміж Медикою та Пшемислем, перед штабелями кабельних бухт, вперше побачених, це було те саме.
– Петро Шемейко! Одного разу він тут вже побував. Саме тут, на Цейлоні, на цій віллі. Ох, дядечку! Як це слід розуміти? Навіщо ж вам було удавати?      
– Петре, послухай…
– Петре?! Ні, досить, припини врешті називати мене так! Геть усі знають, що я самозванець, і усі старанно грають вар'ята один перед одним, буцімто їм нічогісінько не відомо! Ще мить – і я збожеволію остаточно!        
– Гаразд! Мені байдуже, як тебе на ім'я. Та от що далі?        
– Ох, Ашо! Якби я знав!
– А для тебе щось важить моя думка?      
– Твоя?.. Гаразд, я тебе слухаю.
Щоправда, він це вимовив якось неуважно. Та Аша нічого не помітила й тим надихнулася.
– Від першої миті, коли я побачила вас удвох, то усвідомила, що твій дядечко по-справжньому щасливий. Я впевнена, це був щирий, непідроблений прояв почуттів. Гадаю, що й ти зі мною погодишся. Розумієш, він бачив, що ти не Петро – та це нічого не змінило. Він любить тебе так, якби ти й справді був його небіжом. Тож, як на мене, все навпаки, складається напрочуд вдало. Тобі більше не слід остерігатися викриття, коли вже дядечко й без того все знає. Тобою бувши я б... – Аша поглянула на нього й раптом збагнула, що думкою він далеченько від неї; його відсутній погляд надалі блукав десь довкола будинку. – Ти мене не слухаєш? – вона зашарілася, бо мала рацію.      
Тим часом Максим у запалі схопив її за руку.
– Знаєш, як на мене, я добрав таки способу доскіпатися істини! (Аша не приховувала того, що вона розчарована, так само як не приховував і він, що йому байдуже, згодна вона з ним чи ні). Дядечкові щоденники! Нам доведеться зазирнути до них, аби з'ясувати, що ж насправді сталося. На жаль, неможливо навіть приблизно визначити, скільки часу акордеон пролежав на дні, а в якому році був дарований, і поготів: дата, як бачиш, відсутня. Це доволі ускладнює завдання. Та я не бачу іншого шляху. Зазирнути у минуле… – замислено промовив він. – Мені здавалося, я ніколи цього не зроблю.     
Аша обурено увільнилася з його рук та випросталася на повний зріст.
– Отакої! І я маю допомагати тобі порпатися у його щоденниках? Та нізащо у світі! Не розраховуй на мене! – вона зробила крок до виходу, але згодом спересердя додала. – Та й взагалі, спадає мені на гадку, що дарма ми підійняли з дна цей клятий акордеон. Без нього життя було значно спокійніше.     
Підхопивши мимохідь вбрання, вона швидко попрямувала до котеджу в самому купальнику. Дивлячись їй услід, Максим немов щойно прокинувся.
– Ашо, куди ти?.. Стривай! Повернися, Ашо!


ЧАСТИНА ЧЕТВЕРТА

4.1

У подальші декілька днів упевнено розгостилися рясні дощі. За щільною напівпрозорою завісою ледве туманів розмитий обрій. З карнизів дзюрчало безперестанку. Дощова вода широкими потічками стікала до моря.
З боку суші їх відрізало остаточно, а власного катера ба навіть човна дядечко не мав. Та, вочевидь, його анітрохи не бентежила відсутність стосунків з зовнішнім світом. А відтак, якби Максим нарешті вирішив забратися звідси геть, принаймні найближчого тижня це було б йому не до снаги.
Йому довелося докласти зусиль, аби дядечко не зауважив у ньому жодної зміни. Якщо той хотів, аби він став актором, то він вже став ним аж двічі: по-перше, коли назвав себе Петром Шемейко, та по-друге, коли усвідомив, що за такого тут його не вважають. Втім, зустрічалися вони головним чином за столом. Там була можливість уп'ястися очима в тарілку з найповажнішим виглядом. Лише увага Чана подеколи його непокоїла. За Чановою незворушністю нема-нема, та й промайне підозріливий вогник, отож Максимові й збігало на думку, чи не зрадив він чимось себе.
В котрийсь із цих дощових днів по сніданку дядечко несподівано запросив його податися удвох з ним до бібліотеки. Гублячись у здогадках, Максим перетнув поріг кімнати, найнедоступнішої з усіх, бо ж дядечко її майже не полишав.
Його урочистий вигляд спантеличив Максима ще більше та водночас заспокоїв щодо неприємностей.
– Петре, – запевнив той, – якщо ти гадав, ніби я забуду про твій день народження, то ти помиляєшся. Прийми мої вітання вкупі з якнайкращими побажаннями.    
Тоді він його обійняв, а Максима трохи не побив грець. День народження! Та чий – Петра Шемейко! Коли б не акордеон, хтозна, все ще, може, і зійшло б за щире золото.
– А на доказ, оце тобі мій подарунок.      
Дядечко узяв із столу трубку довжиною сантиметрів з трицять. Та щойно отримавши її з дядечкових рук, Максим зрозумів, що це була сопілка. Той сам прокрутив її у максимових долонях так, аби показати дарчий напис.
«Любому Петрові у дарунок від дядечка». 
Слово до слова! Цього разу Максимові дійсно знадобилося геть усе його самовладання. Він не наважувався спасти очима на дядечків погляд, а той дійшов висновку, мабуть, що він розчулився.
– Петре! – дядечко вдруге пригорнув його до себе, обійняв, та ще й поплескав по спині. Все по-справжньому. Встромившись носом у його плече, Максим упіймав знайомі пахощі одеколону. – Я такий втішений!     
Нарешті він випустив його з обіймів. Максим удав, ніби зацікавився подарунком.
– Отож, що ти на це? – сам дядечко мав напрочуд задоволений вигляд.    
Надалі уникаючи його погляду, Максим із сумнівом знизав плечима.
– Не знаю, дядечку, що й казати. Я зроду не грав у сопілку.     
– Пусте! Я сам тебе навчу. До речі, щойно мені спало на гадку вжити це у твоїй виставі.     
З Чаном вони зустрілися на сходах. Той підіймався до дядечка та, зауваживши у його руці сопілку, про все здогадався.
– Сер, прийміть також і від мене найщиріші привітання. Ми всі дуже раді. Сьогоднішній день особливий. Це свято для усіх нас.     
Дивовижні слова вимовляв Чан, останнім часом споглядавший на нього з недовірою. Він навіть вишкірив увесь ряд зіпсованих зубів, що траплялося лише уряди-годи.
– А я вдячний вам за турботу. Дякую, Чане, – Максим вже й не пам'ятав, чи казав він це коли щиро.      
– Але ж це мій обов'язок… Сподіваюся, на разі ви не маєте наміру від нас виїжджати?
Максим всміхнувся. Принаймні, допоки дорога розмита, годі про це й мріяти.


Дядечко ще бадьорився, допізна засиджуючись у бібліотеці, куди Чан за годинником носив йому на блюдечку пілюлі. Та не минуло й тижня після візиту лікаря Мак-Раста, як напад стався вдруге.
Максим почув згори якусь незвичну метушню й вирішив перевірити, чи не трапилося бува чого. Зазирнувши до дядечкової спальні, він побачив його самого, коли той лежав на ліжку з очима, уп'ятими в стелю, та Чана, котрий стояв біля підведеного догори узголів'я, притримуючи кисневу маску. Зачувши кроки, дядечко звернув до Максима цілком свідомий погляд, нетерплячим рухом зажадав прибрати маску, та, заледве Чан відірвав її на мить, щось нерозбірливо прошепелявив. Згодом почав задихатися, тож Чан вдруге приклав маску. За певний час він сам відхилив її убік, обережно запитавши:
– Як, почуваєтеся краще, сер?
Дядечко міг дихати, проте волів розмовляти стиха, аби не чути було, як він шепелявить. Здалеку Максимові не вдалося почути жодного слова. Лише Чан вгадав його бажання.
– Даруйте, сер, – звернувся він до Максима, – але я змушений вас потурбувати. Там, у бібліотеці, залишилася вставна щелепа вашого дядечка. Вона лежить просто на столі. Чи не зробите ласку принести її сюди?      
Увійшовши до бібліотеки, Максим одразу ж зауважив, що стілець відсунутий неприродно далеко від столу, що склянка, дивним чином не розбившись, валяється на підлозі, а навколо розлита вода, та що зубний протез дійсно лежить на столі, поверх декількох списаних аркушів паперу. Мабуть, Чанові довелося витягти його, щойно дядечко дістав нападу, аби той не потрапив йому до горлянки. Загорнувши його в чистий аркуш, він вже мав намір повернутися назад, аж раптом зауважив низку ключів, устромлену в ящик письмового стола.
Попри те, що за стіною задихався дядечко, серце його радісно й сполохано закалатало. Сполохано знову ж-таки не через дядечка, а тому, що Максим почувся наче на порозі визначного відкриття. Занадто довго чекав він на слушну мить, аби врешті нею знехтувати.
Минулого разу йому не пощастило визначити, котрий з них – тож зараз він відімкнув ключем один, другий, третій ящик поспіль, допоки не навернулася йому на очі товста тека у коленкоровій обкладинці. Її ж-бо він встиг розгледіти у дядечкових руках та знав, що це саме те, що треба. Залишивши ящик незамкненим, Максим витяг ключі, прихопив протез та поквапно вийшов з покою.
Здається, він був відсутній протягом тривалого часу, та, здається, Чан звернув на це увагу.
– Були якісь труднощі?     
– Там розлита вода, – здобувся на відповідь Максим. – Я посковзнувся; втім, усе перемеженилося… Будь ласка, – він простягнув загорнуту щелепу.      
Він сподівався, що таке пояснення влаштує Чана. У кожному разі, той більше не ставив запитань.
Чан вставив щелепу на місце. Це заспокоїло дядечка. Вони почули його голос, він звучав упевнено та навіть дещо жорсткувато.
– Чуєте, я вимагаю, аби в будинку все йшло своєю чергою. Мені не настільки зле, аби приставляти до мене доглядальницю. У вас і без мене достатньо клопоту. Ти, Петре, продовжуй репетиції. Прийом не скасовується. Все залишається, як ми домовилися. А тебе, Чане, я прошу перебрати на себе питання організації. Ти маєш прослідкувати, аби... – дядечко судомисто ковтнув ротом повітря й нетерпляче простягнув руку за маскою.       
Чан відразу ж насунув її дядечкові на обличчя.
Дядечкова робітна маринарка висіла перекинута через бильце стільця. Максим дбайливо прибрав її звідти й повісив на вішак. Збоку воно виглядало дуже навіть зворушливо. Щоправда, поміж цим і тим він встиг непомітно покласти до бічної кишені низку ключів, захоплену з бібліотеки.
Дещо постовбичивши для годиться біля ліжка, він зронив:
– Либонь, краще я піду до себе. Якщо дядечкові закортить мене знову побачити…   
– Не хвилюйтеся, я вас неодмінно покличу. 
Максим з полегкістю вийшов за поріг. Він дійшов до наступних дверей, під порогом зупинився й дослухався, а тоді обережно натиснув на дверну ручку. Втім, дощ так бубонів у вікна, що притлумляв решту звуків.
Бібліотека присмерком чекала на його повернення. Максим рішуче наблизився до столу. Третій ящик зверху. Тека у коленкоровій палітурці. Він схопив її під пахву й відразу рушив назад. Край порогу вкотре дослухався. За дверима панувала мертва тиша.


Зачинившись на ключ у себе в покою, він нетерпляче розкрив теку. Всередині виявилося декілька товстих зошитів, позначених різними періодами, починаючи з 1948 року, тобто часу, коли дядечко вперше приїхав на Цейлон, якщо йняти віри тому, що він сам про себе розповідав.
Не сподіваючись отримати відповідь на свої запитання у тому, ранньому періоді, Максим лише побіжно заходився проглядати перший, найстаріший зошит, списаний нерівним почерком, щоразу різним чорнилом, а траплялося, й олівцем, проте самовпевнено та з претензією на вишуканий стиль. Втім, згодом він заглибився у читання, розповідь непомітно збудила в ньому цікавість. Пожовклі сторінки розгортали перед ним історію людини, самим життям неправдиво викинутої за борт та змушеної боротися за власне місце у ньому, починаючи з нуля. Напівстертий слід олівця, котрим він уперто продовжував писати на колінах у якомусь брудному сараї за непевного світла недогарку, міг залишити тільки цей божевільний, маючи на меті підкорити світ.


Дядечко зійшов на цейлонський берег матросом французького торгового судна або, радше кажучи, колишнім матросом, позаяк при цьому зажадав повний розрахунок, сподіваючись спробувати щастя на сапфірових копальнях. Втім, отриманої платні з бідою вистачило йому на перший час, аби дістатися місця та абияк влаштуватися. Щокожен втрачений день коштував недешево, треба було щось їсти та десь ночувати. Він так і поткнувся до Пула найматися на роботу в матроській куртці, що висіла на ньому ніби на вішаку. Проте Пул з мосту спостеріг кмітливий розум у вісімнацятирічному хлопцеві та взяв його до уваги. Дядечка поставили працювати удвох з Чаном, котрий завербувався за півроку до нього. Чан багато чому його навчив, а згодом сам учень випередив власного вчителя.
Максим оминав технічні деталі, до змалювання яких повсякчас удавався дядечко. Щоправда, деякі його зауваження вартували того, аби принаймні познайомитися з їхнім змістом; водночас хто б угледів за ними такого собі простака, привезеного у товарному вагоні із сталінської України.
Пул став для нього за незаперечний авторитет. Серед маси неосвічених темношкірих робітників він залишався єдиним справжнім вихідцем з метрополії. До того ж, за його власним свідченням, диплом він отримав у Кембріджі, а це за будь-яких часів важило чимало. Отож, дядечко поза сумнівом заразився вірусом снобізму. Хоча для Максима це давно вже перестало бути таємницею.
Пул жив з донькою на ім'я Доллі, вона була на два з половиною роки старша за дядечка та на п'ятнацять сантиметрів вища його на зріст. Дядечка не назвеш дрібним на зріст, прикинув Максим, тоді якою ж вона мала бути каланчею! Здається, Доллі не настільки вдалася на красу, наскільки вимагала його пиха, та була досить розумна й привітна, аби вони стали добрими друзями. В основу спільних інтересів лягли музика й література. У будинку інженера була власна бібліотека й піаніно, роздобуте ним у Коломбо саме для доньки. Дядечко змальовував Доллі як серйозну, виховану дівчину, яка обожнювала свого батька та свої захоплення. Батько своєю чергою обожнював її та, відзначаючи порядність молодого слов'янина, заохочував їхню дружбу. Дядечко прозоро натякав, що й на меті не мав упадати коло Доллі, яка з цього погляду цікавила його якнайменше, й Доллі, вочевидь, відповідала йому тим самим, ставлячись до нього наче до брата. Дядечко настільки міцно обійняв своє становище у цій родині, що Пул у день його народження подарував йому акордеон, тож він одразу, удвох з Доллі, виконав на ньому двійко-трійко українських пісень, чим кинув гостей у повний захват.
Проте це не завадило йому без жалю розлучитися з обома, щойно трапилася нагода виїхати до Кашміру, аби змінити працю старателя на щось вигідніше. Одного красного ранку удвох з Чаном він всів у потяг, що вирушав до Делі, та повернувся лише за сім років на яхті Генрі Хептона. Стосовно Пула він чув, вже перебуваючи в Індії, що, коли копальнями прокотилася хвиля безладів, його тіло знайшли у якійсь ямі з розкраяним черепом. Що сталося з Доллі, він не те що гадки не мав – навіть не силкувався довідатися.


Залишивши Цейлон, дядечко надовго оселився в Джамму, другому за значенням місті провінції. З властивою йому діловою хваткою він легко втягнувся у життя місцевої шушвалі. Коли на змій падав попит, удавався до дрібної контрабанди на індо-пакистанському кордоні та навпаки, щойно влада розпочинала наступ на п'яти контрабандистам, повертався до змій. Як перше, так і друге потребувало вправності й навиків ходіння гірськими стежками. Звідси й цікавість до альпінізму від самого початку зародилася у ньому як життєва потреба.
Якось їм випало заночувати у будинку скупника на пакистанському боці. Скупник ще не повернувся з Равалпінді, куди повіз товар, доставлений йому напередодні, а відтак тон задавала його трицятирічна дружина, жвава Амріта, з випинаючими грудьми та круглястими стегнами. Вперши руки в боки, вона хвацько давала собі ради з п'ятьма чоловіками за допомогою самого лише меткого язика.
«А ну ж-бо ви, учотирьох, підіймайтеся нагору хутко. Зараз я вас усіх прилаштую, кого на розкладачці, кого на стільцях, а кого й на комоді. Жорсткувато, але пусте, якось перебудете, – опісля враз потеплілим поглядом вона приголубила дядечка. – А ти, красуньчику, посидь на разі тут. Цим хамулуватим селюкам байдуже, де спати, їм що на канапі, що під нею – жодної різниці. Для тебе ж знайдеться краще місце: на моєму ліжку».
Зі сходів долинуло одностайне улюлюкання.
«Агов, ви там, стуліть пельки! Я чекаю ще на гості, поза вами, тож і не лягаю спати. Мій чоловік поїхав на ніч до Равалпінді, та звідси ще не випливає, що я відразу ж піду до ліжка з першим-ліпшим, хто нагодиться під руку!»
Особливо заповзявся один, з обличчям, поїденим віспою.
«Ні, Амріто, з першим-ліпшим ти, ясна річ, не підеш. Цей, – злостиво вказав він у бік дядечка, – для тебе, вочевидь, не перший-ліпший. «Красуньчик»! – передражнив він.
«Мовчи краще! Збентежиш парубка!»
«А тебе – ні?»
«Знаєш, Кумаре, я давно звикла до твоїх корчемних жартів. Тобі попросту заздрість дошкулила, що на тебе ніхто не дивиться, отож ти кожному ладен за це горлянку перегризти. Так, Кумаре?»
Спотворене обличчя Кумара набігло кров'ю. Очі запалилися мстивим блиском.
«Гей, красуньчику! Не клич на допомогу. Я таку, як твоя, роздягатиму не менш ніж за тисячу рупій. Індійських!», – наостанку додав він, бо індійські рупії принаймні на той час були дорожчі за пакистанські.
Допоки вона спроваджувала усю цю братію нагору, до покоїка на піддашу, дядечко, схиливши голову на лікті, від втоми непомітно заснув просто за столом. Прокинувся він через те, що Амріта обережно торсала його за плече.
«Ходімо, ти заслуговуєш на більше. Ти не такий, як вони».
На цьому запис уривається.


А ще, відсиджуючись у Джамму, гуляв він якось з приятелями в шинку. Була це така собі кнайпа з низькою стелею та лампою у простому абажурі, довкола якої безперервно звивалися цівки сигаретного диму. Над вечір тут збирався натовп охочих напитися. У самий розпал гульні на сцену вийшла смуглява танцівниця й заходилася виконувати «танець змії». Виглядала вона напрочуд граціозно у своєму костюмі, котрий щільно облягав її статуру та лише підкреслював плавкість рухів. Приятелі оцінююче вивчали її тіло, а дехто й відверто умлівав перед нею.
«Мені б її хоч на годинку».
«І на годинку задорого стане. Лише для обраних клієнтів. Кинь навіть мріяти. Ця пташка не з нашою кишенею».
«А як щодо он тої?»
Від сусіднього столика саме відокремилася скромна на вигляд, а проте доволі гарна дівчина з дещо світлішим відтінком шкіри та гривою темно-брунатного волосся, заплетеною у дві кіски на потилиці, у фартусі й чепчику офіціянтки. З-під фартуха визирала легенька суконка, що коливалася за щонайменшого руху, а з-під неї – стрункі ноги. Проте напівкровка сама щойно у захваті дивилася на сцену.
Хтось навіть присвиснув. Як вона сюди потрапила?
«А нічогеньке курчатко! Давніш її тут не було».
«Мабуть, приїхала звідкілясь з провінції. У Сіалкоті знав я одну таку. Диви, як очі ховає. З лиця знати, недоторка! Бігме, ладен віри пойняти, що вона й досі незаймана».
«Незаймана? А що, це може бути цікаво. Ставлю два проти одного, що вона вже вийшла з цього віку. Хто бажає закластися?»
«Два проти одного? Чудово, згоден. А хто це перевірить?»
«Звісно, я».
«Отакої! Ні, так не піде. Ніхто не в стані сам нічого довести».
«Тоді кажи, що ти пропонуєш».
«Нехай це зробить незацікавлена особа. Кинемо жереб. Природно, сперечальники участі не братимуть. Програвший до того ж сплатить витрати. Тож як, згода?»
«Гаразд! Ось моя рука!»
Жереб припав дядечкові. Хтось дружньо поплескав його по плечу.
«Щастить тобі, хлопче! Решті пропоную робити ставки!»
Дядечко учепився випроводжати її додому. Спершу вона відмовлялася. Та за плечима у нього стовбичили друзі, котрим було до смерті цікаво побачити, як він зараз її клеїтиме. Тож знадобилася наполегливість.
Дорогою вони розгомонілися. Вона й справді виявилася напівкровка, білий був її батько, якого, втім, вона зроду не знала. Стара історія. Дівчина мала на ім'я Аша. Вони пленталися вулицями, пізнаючи одне одного чимраз ближче. Вона була здивована, не зустрівши з його боку спроби облапати її руками. Це вплинуло. Вона зізналася йому, що приїхала до міста з мрією виступати на сцені. Вона до нестями закохана в акторське життя. Вона вміє співати й танцювати. Щоправда, на разі ніхто й чути не хоче про те, аби взяти її на сцену. Та вона не втрачає надії. Аша устрибнула на парапет, що оточував фонтан, та геть чисто повторила «танець змії», котрий вони бачили в шинку. Дядечко дістав з кишені сопілку, подаровану йому до дня народження, та приграв у неї. Вони зібрали цілий натовп глядачів.
Наступного дня він повідомив приятелям, що вона виявилася незаймана. Лише не уточнювалося, яким чином дядечко про це дізнався.
Максим неспроможний був відволіктися ані на мить. З наближенням до краю згаданого епізоду йому стало гаряче. Дочитавши до крапки, він нарешті витер спітніле чоло. Неймовірно, та сцена, яку він мав грати удвох з Ашою, до щонайменших подробиць відтворювала епізод, змальований у власному щоденнику його дядечка!


Несподіваний стук у двері спонукав його квапливо заховати теку до ящика столу, тоді як згори залишився лежати текст його ролі.
Та не на марне: це був Чан. Миттєвий погляд, кинутий ним поверх столу, переконав його у тім, що молодий пан часу не гайнує. Насправді ж так воно й було.
– Сер, – нагадав він, – даруйте, що надокучаю, та у цьому будинку вечерю зазвичай подають саме о сьомій. На годиннику вже чверть по сьомій, а ви дотепер...     
– Дякую, Чане, та сьогодні я не вечерятиму. Нехіть маю до їжі.      
– Перепрошую, сер, – Чан посуворішав, – але я не прийму відмови. Ви маєте справляти гарне враження. Містер Пул не дозволив би вам цього. Я ж обіцяв йому доглянути за вами.
Максимові довелося підкоритися.
– Гаразд! Я надійду за хвилину.
Втім, придивися Чан трохи уважніше, то, ймовірно, помітив би, що ім'я «Петро» у тексті Максим своєю рукою викреслив та надписав зверху: «дядечко», що було набагато ближче правди.
Аша досі була на нього скривджена за те, що він не дослухався її думки, й не надто прагнула розмовляти. А йому так і кортіло про дещо її запитати. Він навіть схопив її за руку, та вона увільнилася. То й нехай, вирішив він. Невдовзі він і так знатиме все. Щонайменше до ранку дядечко залишиться у своїй спальні. Максим ще мав час, аби прочитати щоденники й покласти їх на місце, перш ніж той спохопиться. Схоже, на нього чекає добра нічниця.
Чи то їжа цього разу була без смаку, чи то він дійсно геть втратив апетит. Врешті він поклав серветку на стіл та подався до дядечка.
На завойовника Нангапарбату лячно було дивитися. У ньому заледве жевріло життя. Блідий, змарнілий, він нарешті заснув по виснажливій боротьбі з смертю, яку щойно витримав. Максим закляк біля його ліжка, вдивляючись у це вкрай знекровлене обличчя, колись спроможне збуджувати заздрість. Віри не йнялося, що цей хворий, залежний від оточуючих старий і є той самий парубок з Джамму. Він здригнувся від гадки про те, що й сам колись отак безпорадно лежатиме на пухових подушках, а наступне покоління при його узголів'ї – дивуватиметься з приводу почутих зізнань.
Він пробув там щонайбільше хвилину, а йому видалося, ніби усі сорок років, що віддаляли того дядечка від нинішнього. Сплячий враз припинив сопти й поворушився. Максимові не хотілося, аби той побачив його коло свого ліжка, тож, намагаючись не рипіти мостинами, він крадькома вислизнув та обережно причинив за собою двері.

4.2

Ані про Ашу з Джамму, ані про Амріту дядечко так жодного разу відтоді й не згадав. Окремі миті, швидкоплинні зустрічі.
Лише одне Максимові не вдавалося ніяк збагнути: де ж Петро Шемейко, чий акордеон підійняв він із дна моря? Вже добігав краю щоденник, а улюблений небіж досі не з'явився.
Це ім'я він спіткав майже наприкінці, та навіть зрадів. Ще трохи, і все стане на свої місця. Має ж бути цьому якесь пояснення. До того ж просте: на сьогоднішній день йому не бракувало несподіванок. Аби ж-то!
Петро Шемейко приїхав відвідати дядечка приблизно рік тому, і той відразу ж прийняв його з розкритими обіймами. Зустріч відбулася за незвично зворушливих умов. Та, судячи з захоплених відгуків, відтоді дядечко душі не чув за ним, раптово перейнявшись до знайденого небіжа палкою прихильністю. Ще нікого зроду-віку він так не любив. Поміж цих рядків прозирали скупі сльози, що поволі скочувалися запалими щоками.
Допоки вони жили удвох, Чан цілком давав собі ради сам з усіма обов'язками щодо господарки. Та з приїздом небіжа дядечко вирішив узяти ще й служницю, саме тоді в будинку з'явилася Доллі, добре вихована біла дівчина з порядної родини, що потрапила у скрутне становище.
Максим з бідою розрізняв текст. До кімнати непомітно закрався присмерк. Лише зараз він зауважив, наскільки звечоріло, й увімкнув настільну лампу.
Доллі, міркував він. Дивно! Ще один збіг?
Здається, Петро почувався щасливим. Своєю чергою, дядечко теж був не проти їхнього спілкування. Він знав про це його захоплення та крізь пальці дивився на те, що вона лише покоївка. З огляду на таку терпимість його небіжові було варто позаздрити.
У Доллі виявився приємний голос. До дня народження дядечко подарував йому акордеон, аби він міг їй акомпанувати. Спільно вийшов у них злагоджений дует. Дядечко навіть запросив гостей та запропонував їм виступити перед ними з власною програмою, та, судячи з його слів, тут вони мали неабиякий успіх. Сам дядечко був попросту у захваті. Як автор та режисер цієї програми, він вважав, що вони чудово з нею впоралися.
Та згодом трапилося щось непередбачене. Гості, які затрималися на ніч, вранці роз'їхалися, а от Петро…
Цього дня дядечко присвятив йому лише один рядок. Ймовірно, він не знайшов би способу краще відобразити власне розчарування. Максим уп'явся в нього очима. Дивна річ.
«Я наказав Чанові відпровадити його до тераріума. Шкода! Втім, ми з ним такі несхожі...».
Й далі ані слова щодо небіжа. З якоюсь презирливою байдужістю дядечко замовчав обставини його несподіваного від'їзду. Чи то радше, зникнення. Максим вдруге повернувся до останніх слів, де йшлося про Петра. Неначе наступну сторінку попросту видерли. Він навіть звірив дати. Ні, все правдиво. Запис зроблений по виставі, саме наступного дня.
Та й годі. Жодних пояснень поза цією фразою.
Максим таки мав рацію: щось сталося поміж ним та дядечком, внаслідок чого акордеон опинився на морському дні, а Петро подався геть, не сказавши навіть «прощавай». 
Поїхав, пішов, утік? Про це анічичирк. Анічичирк?!.. Брехня! А цей рядок? Його пойняло вогнем.
Він здригнувся. «Я наказав відпровадити його до тераріуму». Святий Боже! Та ж звідси випливало...
Максимові здалося, що якщо він тієї ж миті не переконається в цьому на власні очі, то до ранку не доживе.
За вікном геть споночіло. Він схопив ліхтар, аби не запалювати у тераріумі світло, яке крізь прозору стелю могли побачити з вікон котеджу, та вибіг на ганок. Тут його знов обсипало холодом. Дивно, як з усім тим він ще зберіг здатність мислити тверезо.
Клацаючи зубами з переляку, він попри тому змусив себе увійти до тераріуму. У кожному згустку темряви чигала на нього невидима небезпека. Гострий промінь ліхтаря виселяв її з одного місця та заганяв до іншого, такого ж самого. Здавалося, крок убік – і він конче мав на щось натрапити. Інколи й справді, пронизуючи скляну перегорожу, промінь вихоплював з пітьми гладенькі скрутні з матовим відблиском. Потурбовані під час відпочинку, вони починали ворушитися.
Промінь ліхтаря ковзав табличками, прибитими до загорожі. Коло відсіку з написом «Немезіда» він зупинився. Затамувавши подих, дістав журнал та розгорнув його, передусім на останній заповненій сторінці, там, де була закладка. Потрапивши під промінь, білий папір на мить засліпив очі. По чому вказівний палець побіг рядками, допоки не знайшов запис від того дня, коли зник Президент. Навпроти дати, у графі виконання стояв прочерк! Справді, все було саме так, як він і припускав. Та якщо досі глибоко у серці його ще зоріла надія, то від цієї миті від неї не залишилося й сліду.
Стримуючи хвилювання, Максим перегорнув журнал у зворотний бік. Ось день, коли зник Петро Шемейко. Жодних сумнівів! У Немезіди й цього разу також не взяли отруту.
Руки у нього затремтіли, й він мало не впустив зошита. То от що мав на оці дядечко, згадуючи про тераріум! Подумки він процитував вислів з щоденника. Боже, спало на гадку Максимові, та це ж поза сумнівом! І як можна було пройти повз? Ще пробачно для когось, хто не знав дядечка. Ні, попросту раніше він не наважувався у це повірити. Власний небіж! Мороз поза плечима йшов через усі ці відкриття, одне від одного краще. Він уявив, як, попри відчайдушний опір, із спотвореним від жаху обличчям того підсаджували до вольєру з коброю. І нікому було стати у допомозі. А втім, ні. На боці жертви – молодощі та сила. Не так вже й легко було б Чану її здолати. Яким же чином йому це зрештою вдалося? Чи довідається він колись? Як і про те, що саме спонукало дядечка так вчинити.
Приваблена світлом, змія звела голову та вивчала Максима своїм тьмяним, немиготливим поглядом. Вона була свідком та учасником тієї потворної сцени. Вдивляючись у її безпристрасні очі, він немов сподівався прочитати у них відповідь, що ж тут насправді сталося.


Відтепер рукопис викликав у Максима лише огиду. Йому довелося докласти чималих зусиль, примушуючи себе відкрити наступну сторінку.
Близько півроку минуло відтоді, як зник Петро. Дядечка не турбували ані сумніви, ані докори сумління. Він вважав за краще попросту не згадувати про свого небіжа, так, немов його зроду й не існувало. Проте наступні рядки стали наче грім з ясного неба.
Враз ожилий Петро Шемейко вдруге прибув на Цейлон! Просто з Вінниці, літаком через Київ та Делі. Живий та неушкоджений Петро Шемейко. Ніби нічого й не трапилося. Максим перестав будь-що розуміти. 
Зустріч обійшлася без ексцесів. Про минуле не згадувалося. Дядечко звелів дістати з льоху пляшку витриманого вина, тож вони любо відсвяткували його повернення.
Як і півроку тому, дядечко у захваті змальовував черговий приїзд небіжа. На той час у будинку з'явилася нова служниця. Цього разу нею була Амріта.
Максим протер очі, запалені через нічницю, та вдруге перечитав це місце.
Знову вони були удвох, лише тепер Петро й Амріта. Як і у випадку з Доллі, дядечко не заперечував проти цієї дружби. Хоч вона й була старша за нього щонайменше років на десять, та її приваблива зовнішність і товариська вдача стирали різницю у віці. Загалом усе котилося, як помащене. Дядечко вдруге наполіг на тому, аби поставити невеличку виставу, та аби вони обоє взяли у ній участь. З запалом сам він узявся до її постановки. Петрові й Амріті належали головні ролі. На вечір були запрошені гості. Налічувалося їх небагато, а проте дядечко поставився до цього з усією поважністю. Тож, як наслідок, вистава минула під вибух аплодисментів. Гості гаряче вітали дебютантів, а дядечко, за його власним ствердженням, давно не відчував такого натхнення.
Вранці гості роз'їхалися. А відразу ж по тому зник і Петро – так само неочікувано, й словом ні з ким не перемовившись. І знов – мовчання, котрим дядечко оповив обставини, пов'язані з його раптовим зникненням. Анічичирк стосовно того, що стало приводом для розмиру. Анічичирк – про від'їзд. Лише скупа, але така, що змушує кров захолонути в жилах, згадка про тераріум.
Рукавом сорочки Максим витер спітніле чоло. Він наче з уламків викладав мозаїку, був дуже близький рішення, а проте не знаходив цілісного візерунку. Двічі Петро зривався й виїжджав, та в обох випадках одразу ж по виставі. У цьому було щось фатальне, а радше кажучи, існувала певна закономірність. Згодом йому спало на думку, що, схоже, цим закономірність не обмежувалася.
Очікування виявити щось більше спонукало його взяти до рук ліхтар та вдруге податися до тераріуму. Промінь зрадливо тремтів попереду нього, допоки він обережно посувався вузьким проходом. На той час щербатий місяць вже виплив на середину неба. Місячне світло, що пронизувало скляний дах, бліднуло й тануло за його наближення.
Вдруге він постав біля відсіку Немезіди. Змія відпочивала, згорнувшись у скрутінь. Максим нетерпляче поткнувся до журналу. Перегорнув декілька сторінок у пошуках торічного графіка за жовтень. Ось і він. Його очі з пожадливістю нишпорили догори-донизу, видивляючись потрібне число. Та ще до того, як знайти, Максим встиг зауважити, що на цілу сторінку не було жодної прогалини.
Його передчасно охопив сумнів. Проте він знав, що не зупиниться, аж поки не отримає вичерпні докази того чи іншого.
Максим перейшов до наступного відсіку й узяв до рук журнал, підписаний: «Фараон». Підсвічуючи ліхтарем, став гортати сторінки. Жовтень минулого року. Тремтячий промінь уп'явся в розгорнений зошит, а йому ввижалося, ніби цифри стрибають у нього перед очима. Втім, побіжного погляду виявилося задосить. Ось він, знайомий прочерк, залишений рукою Чана! Саме навпроти дати, що співпала з останнім від'їздом Петра.


Зірки мерехтливим розсипом повисли над головою. Клалося на годину. А тим часом поглинений темрявою океан зливався на обрії з небом. Гребінці хвиль ледь помітно іскрилися у сріблястому світлі місяця. Максим потинявся трохи понад берегом, сподіваючись почути дихання моря. Майже непомітне, воно було тут-таки, біля самісіньких його ніг. Білястий баранець, чий відблиск ще добувався крізь темряву ночі, вкривав невидимі хвилі. Через необережність він занадто наблизився, й одна з-поміж них встигла лизнути його ступні.
Хоча Максим одразу ж про це забув. Всмоктуючий шелест хвилі під час відкоту пролунав геть як загрозливе сичання змії. Він інстинктивно відскочив, ніби почув його насправді, та за мить примусив себе про це забути, роздягнувся й зробив крок уперед.
Він плив, вганяючись у море з незбагненою пожадливістю. Теплий потік непомітно біг тілом, немовби уві сні. Він занурився з головою, прагнучи відчути його кожною клітинкою. Океан нагадував про себе лише дотиком. Але попри все Максим почувався його частиною.
Озирнувшись, несподівано для себе він не побачив берега. Лише обриси пальм та стрімкий дах дядечкового котеджу. Максима вперше огорнуло нездоланне відчуття самотності й відірваності від землі. Зненависний дах враз перетворився на бажаний орієнтир, і тієї ж миті Максим усвідомив, що він його єдиний вихід.
Хоч-не-хоч, а йому доведеться через це перейти, через минуле, яке він встиг зненавидіти, – до краю.


Вже звернуло з півночі, коли у зошиті перед Максимом залишався тонкий шар непрочитаних сторінок. Нашорошено наближався він миті, коли на сцену мав вийти він сам. Підстав непокоїтися назбиралося аж занадто. Зрештою він мав рацію.
16 лютого, того самого дня, коли Максим зійшов трапом літака на землю летовища Катунаяке, у своєму щоденнику дядечко залишив наступний запис:
«Сьогодні й справді щасливий день. Я вже мав сумнів у тому, що колись він настане. Та зараз почуваюся так само легко, як і у давнину. Втім, я встиг забути, коли це було... Ці рядки я пишу схвильованою рукою, бо сьогодні у моє життя повернувся Петро. Та сподіваюся, цього разу вже назавжди…».

4.3

У вікна зазирав блідий світанок. Небо займалося над краєм океану. Мінливий вітер то розпочинав метляти фіранками, то вкотре вщухав, ненадійний, як і прийдешній день.
Мабуть, усі вже прокинулися. Ризиковано потикатися до бібліотеки просто зараз. Він міг зустрітися з Чаном на сходах, і тоді буде важкувато пояснити, що він о цій порі забув на другому поверсі. Варто дочекатися нагоди, аби зробити дядечкові візит, а мимохідь гулькнути до бібліотеки.
Схоже, вранці дядечко почувся краще. Аша встигла віднести йому до спальні сніданок, що складався з шинки та яєчні, засмаженої з овочевим гарніром, – отож, мабуть, йому було не просто ліпше, а значно ліпше. Щойно він спроможеться сидіти, як відразу ж зажадає, аби його перенесли до бібліотеки. Максим слушно вчинив, зволікаючи з щоденниками, але надто зволікати небезпечніше удвічі.
Тож він заткнув теку за пояс, а щоб на очі не давалася, вдягнув маринарку, застебнувши на долішні гудзики, і у такому строї зійшов нагору. Коло дядечкової спальні задля впевненості озирнувся навсібіч та прошмигнув до бібліотеки, щільно причинивши за собою двері.
Покій залишався неторканий відучора. Все лишалося без змін: той же стілець осторонь, наче не на місці, склянка, й та валяється на підлозі. Хіба що калюжа встигла висохнути.
Максим наблизився до столу. Третій ящик зверху, він чудово його запам'ятав. Тека знову лягла на своє місце, а поміж тим на очі навернулося фото двох близнят, що прикрашало стіл. Випереджаючи здогадку, рука сама потяглася за ним.
Відбиток був поганої якості, аматорський, та мав на собі усі властиві ознаки світлин того часу. Папір – потрісканий на згинах, лише чомусь не пожовтілий. За такий термін? Значки на лацканах, втім, проступали доволі виразно. Що зійшло дядечкові на думку тієї миті, коли Максим, аби закріпити його довіру, бовкнув, ніби такий самий бачив у свого батька? Ясна річ, це був невдалий жарт, ба навіть не жарт, а звичайнісінький прокол. Хоча дорікнути собі ні в чому, на той час він і гадки ні про що не мав.
Брати щільно тулилися один до одного. Їх взаємна прихильність не викликала жодного сумніву. А проте, вдивляючись у їхні обличчя на цій старій світлині, він упіймав себе на тому, що не йме віри їй ані на мить. Щось було тут негаразд, це поза сумнівом. Але що саме? До голови намагалася зайти якась думка, та раз у раз вислизала.
Допоки він крутив фотокартку у руках, то виявив, що поміж скельцями поза нею сховано ще декілька штук. Максим витяг скельця, й світлини одразу ж розсипалися на підлозі. Він нахилився й підхопив першу-ліпшу. На ній стояв лише один з близнят, важко упізнати, котрий, а втім, ні – певне, веселун, бо цей теж посміхався, розтягнувши губи від вуха до вуха. Безперечно, він. Вони так схоже сміються, наче з одного ока випали. Попросту один в один.
Максимові раптом пересохло у роті. Він поклав поряд обидві світлини, ту, на якій вони стояли удвох, і ту, що на ній хлопчик був сам. Ані найменшої різниці. Навіть крупинки пилу, що залишилися на фотоплівці, ті ж самі. Фотомонтаж! Поза сумнівом! Як же він на це повівся? Придивившись, він зауважив тонку білу облямівку навколо однієї з постатей, помітну на темному тлі, наслідок хемічної реакції. Незграбний, аматорський фотомонтаж! З двох світлин дядечко зліпив одну. Друга безумовно десь тут. Але шукати вже не мало сенсу. Достовірність знайденого фото не підлягала сумніву. Папір дійсно пожовтів від часу, а в кутку білів фіксажний напис, залишений тогочасним фотографом: «П. Ш., 1942 рік». Отепер усе ставало на свої місця.
На столі поруч з телефонним апаратом, як завжди, на видноті, лежала телефонна книга, лише не друкована, а така, що заповнюється рукою. Дядечко цілком перебувався без довідників, навіть того, що він взагалі абикуди телефонував, Максимові нізащо б не дізнатися, коли б не серцевий напад. Максим розгорнув її та пройшовся за абеткою. Палець зупинився на букві «П» – «поліція». Справді, на усю сторінку тільки й був, що один номер, який належав поліційному відділку. Максим запхав руку за шафу та увімкнув телефон. Почувши гудок, набрав номер. Довго ніхто не підходив. Нарешті у слухавці пролунав шерех, і йому відповіли сингальскою, проте існують слова, котрі можна, ймовірно, зрозуміти будь-якою мовою.
– Поліційне управління слухає... Альо! Це поліція Кирінди. Хто біля телефону?    
– Сер… – вимовив Максим здушеним голосом. – Чи розмовляєте ви англійською?      
– Продовжуйте, я вас слухаю, – відповіли цього разу англійською, нехай і з помітним акцентом.     
– Мені потрібен хтось з вашого керівництва, – невпевненим тоном зажадав Максим.     
Його фразу перетравлювали протягом п'яти-шести секунд, що було, мабуть, таки задовго.
– Я інспектор Премадаса, – врешті пролунало у відповідь. – На разі поблизу немає нікого вище за мене рангом.     
– Гаразд… Я телефоную з вілли, що належить містерові Пулу, це на кордоні з національним парком Яла…
– Можете не пояснювати, мені відомо, де це, – зупинив його Премадаса. – То що у вас за проблеми?   
Максим сторожко зиркнув на двері та затулив слухавку долонею.
– Що у вас там скоїлося? – вдруге запитав поліціянт.     
– Я маю зробити заяву, – він нарешті зважився. – Тут очікується вбивство.     
Премадаса, скидалося на те, зніяковів.
– Ви щось казали, будь ласка, повторіть, – зажадав він.    
– Тут має статися вбивство, – посміливішав натомість Максим. – Завтра, ні – післязавтра, на ранок по виставі. Саме післязавтра.    
– Яка ще вистава? Вам не тяжко висловлюватися дещо зрозуміліше?      
– Доведеться повірити, що це не розіграш. Вам слід негайно втрутитися. Цей містер Пул – небезпечний маніяк.     
– Що ви маєте на увазі?      
– Те, що він вже вбив двох людей, а зараз готується до наступного злочину.    
– Ви казали, убив двох людей. Я добре вас зрозумів?     
– Саме так.   
– Коли це сталося?      
– Торік, спочатку – в березні, іншим разом – у жовтні. Якщо хочете, можу назвати точну дату.      
– Боюся, що у нас не зареєстровано жодного нерозкритого вбивства, яке підпадало б під вашу версію. А ви це у стані довести?      
Цей Премадаса був неповороткий, наче слон. Максимові вже уривався терпець.
– Докази? Вам потрібні докази? Вони у нього у письмовому столі. Третій ящик зверху.
Вочевидь, той дотепер вагався.
– Ви щойно казали, начебто містер Пул готує чергове вбивство. Вам відомо, хто стане його жертвою?   
– Авжеж, – глухо відповів Максим. – Його наступна жертва, це я.      
– Гаразд, – Премадаса зітхнув просто у слухавку. – Приїжджайте до мене в управління, продовжимо розмову у моєму кабінеті.    
– Але це неможливо! – застогнав Максим. – Дорога розмита. Поміж віллою та найближчим населеним пунктом – десять миль непролазних джунглів. Ми відрізані від зовнішнього світу. Я у пастці. Мені звідси не видостатися без вашої допомоги. Будь ласка, допоможіть мені!
Схоже, Премадаса замислився.    
– Не критимуся, – звірився він неохоче, – є у нас дещо на вашого містера Пула. Ми вже давненько до нього придивляємося. Брудний торговець «білою смертю»! Та замало доказів, аби пред'явити йому звинувачення. Надто слизький тип, – він вдруге замовк, цього разу надовго.     
– Інспекторе! – покликав Максим, злякавшись, що їх, можливо, роз'єднали.     
– Добре, – знову почув він голос Премадаси, – спробую вам допомогти.     
– Як мені діяти?   
– Ніяк. Лише чекати. Не давайте взнаки, ніби вам щось відомо. Поводьтеся, мов нічого й не було. Беззастережно підкоряйтеся усім його вимогам. Він не повинен нічого запідозрити, це найголовніше. Ми ж тим часом щось зметикуємо.     
– Покваптеся, благаю вас!      
– Не турбуйтеся. Та пам'ятайте, самостійно – жодних кроків. Я забороняю вам робити будь-що без мого відома.     
На тому боці повісили слухавку. Максим заспокоївся. Поліція поінформована; це сповнювало надією.
Під дверима він дослухався. Зовні не долинало ані шереху, тож він натиснув на ручку й переступив за поріг. Та одразу ж мало не збив з ніг Ашу, яка задкуючи вискочила з дядечкового покою: в руках у неї була таця, заставлена брудним начинням. Вона зойкнула, проте, упізнавши Максима, хутко повернулася до пам'яті.
– Що ти тут робиш? – запитала вона та зиркнула на двері бібліотеки.     
Максим спав оком на її погляд.
– Хіба не бачиш? Маю намір відвідати рідного дядечка. Адже я, здається, його найближчий родич, еге ж?      
Аша впустила очі й спробувала його оминути. Та Максим затримав її за лікоть.
– Нам слід погомоніти.    
– Згодом! Зараз у мене багато роботи.  
– Начхати мені на твою заклопотаність! Гадаєш, це важливіше за те, що я маю тобі сказати?      
– Вибач, та я не маю ані хвильки часу…     
Цієї миті грюкнули парадні двері. Обоє заклякли, повернувши голови у бік сходів. Здолу долинули голоси Чана й лікаря Мак-Раста.
– Проходьте, сер, будь ласка. Даруйте, що не зміг зустріти вас на пірсі. Знаєте, містер Пул… Він потребує невпинного догляду.      
– Авжеж, звісно. Не турбуйтеся. Усе гаразд, Чане. Як він почувається?       
Аша прослизнула повз Максима.
– Не зникай, – напівпошепки проказав він їй на вухо. – Я незабаром надійду.       
Здобувшись на сміливість, Максим перетнув поріг дядечкової спальні. Він ставив собі запитання, чи до снаги йому удавати люблячого небіжа так, аби той нічого не запідозрив. Але в ньому з однаковим успіхом змагалися цілком протилежні почуття, і він гадки не мав, чи спроможеться зненавидіти людину, котра однією ногою вже стояла над гробом.
Дядечко лежав у ліжку, обкладений подушками. Голова високо зведена: у горизонтальному стані він надалі задихався. Втім, зараз він і справді мав значно кращий вигляд, аніж учора. Ямкуваті щоки узялися легким рум'янцем. Очі жваво реагували на щокожен звук. А погляд сповнився неочікуваним оптимізмом, немовби йому пообіцяли нове життя.
– А, Петре, – його обличчя розпливлося у привітній посмішці. – Радий тебе бачити.      
Раді, що не втік, дядечку? – висіло у Максима на язиці.
Він змусив себе усміхнутися принаймні куточками губів.
– Вам полегшало, дядечку?     
– А чи маю я право зараз померти?  
– Дозвольте, але з чого ви взяли, що…
– Не варто! – дядечко зневажливо махнув рукою. – Слово до слова я можу повторити все, що казав, будь-кому, Алістер Мак-Раст за цими дверима. Ніби я не помічаю, як вони з Чаном шепочуться осторонь, по тому, як Мак-Раст виміряє мій пульс, та не тямлю нічого з того, що коїться довкола цього ліжка. Чи ти вважаєш, буцімто я чіпляюся за життя, ніби якась примітивна істота? Повір мені, Петре, я вже оддавна встиг звикнутися з цією думкою. Ніщо так не примиряє з смертю, як сама старість. Наступне покоління приходить та витісняє попереднє. Земля, якою я дотепер ходжу, насправді вже не моя. Сьогодення мені вже не належить. Отож не бачу рації, аби зволікати з власним відходом. Хіба як з однієї причини…
Максим сподівався, що дядечко довершить думку, але той несподівано змовк.
– Якої, стрию? – нетерпляче запитав він, та дядечко залишився непохитний.     
– Ти змарнів, – придивившись, зауважив той замість відповіді. – А це вже ні на що не гоже. Завтра тобі слід бути у зразковій формі… – він раптом занепокоївся. – Та скільки ж можна? Куди подівся цей Чан? – дядечко зрештою остаточно вирішив ухилитися відповіді. – Вже з півгодини як не можу його дочекатися. З часом він стає такий незграбний.  
Максим дуже здивувався, пригадавши, як хвилину тому Чан виправдовувався перед Мак-Растом.
– А хіба він не був щойно у вас?  
У нього всередині щось тьохнуло: другий апарат стояв у кімнаті Чана, хтозна, чи той не підслуховував часом? Його міг видати звук набору. Ото ще клопіт! Моторошно й думати.
Лікар та Чан без стуку увійшли до покою. Мак-Раст, ледве привітавшись, з мосту взявся до огляду.
– А ти сьогодні маєш вигляд, немов тебе підмінили, Джонатане, – засвідчив нарешті він, згортаючи стетоскоп та дружньо поплескуючи хворого по плечу.      
– Мені наснився дивовижний сон, – зізнався дядечко, – неначе янкі щойно захопили місто, я лежу на шовковистій траві, а в небі більше не кружляють літаки. Я чую над собою голоси, що розмовляють англійською: «Він дихає, його слід покласти на ноші» – «Там ще один, ми не заберемо обидвох» – «Так, але той старий та немічний, а цей молодий та вродливий, краще врятуємо його». Як давно все це було!      


Ашу поглинуло миття начиння. Максим покликав її. Вона досі гнівалася й проігнорувала. Надалі неголосно, він покликав вдруге. Вона навіть голови не повернула. Тоді він закрутив крант. Струмінь потоншав і врешті перетворився на поодинокі краплі, що дедалі рідше розбивалися об дно раковини. Запанувала мертва тиша.
– Яке гарне маєш ім'я. Саме з язика проситься, можна повторювати й повторювати. Шкода, що воно не твоє.
Її вії перелякано затремтіли, нехай він цього й не бачив.
– Адже ж не твоє?
– Чого тобі треба?
– Як мені тебе кликати?.. Як насправді тебе на ім'я?
Аша тільки на мить зважилася звести очі.
– Як ти довідався?.. – вона мерзлякувато шморгнула плечима. – Що тут розповідати? Твій дядечко, заледве привіз мене сюди, повідомив, що відтепер усі кликатимуть мене Ашою та що я маю забути своє колишнє ім'я. А якщо я ненавмисне зроню бодай слово, то відразу ж опинюся на бруку. Мені було ніде йти, родичі, у котрих я жила останнім часом, либонь, позбулися мене з полегкістю. Я переймалася, що він дотримається обіцянки. Твій дядечко не без дивацтв, авжеж. Та він досить заможний, аби їм потурати, а у мене не надто великий вибір, аби відмовитися… Та й зрештою, невелика втрата.
Аша, незлоблива, наївна, пустоголова Аша!
– У тім-то й річ, що ти не Аша, а я не Петро! Дядечко попросту обожнює надавати усім підряд власні імена. Натомість із якоюсь Ашою він познайомився у Джамму, коли був завстаршки, як я зараз. Так само як з Амрітою та Доллі.       
– Якою ще Амрітою?      
– Все це персонажі з вигаданих ним п'єс. Втім, насправді вони зовсім не вигадані. Бо це реальні персонажі з його власного минулого. А майбутня вистава – лише відображення невеличкого епізоду, відбутого ним самим. Ти ж знаєш, він попросту схиблений на цьому! Все його життя залишилося там, у п'ятдесятих роках, тут він не має нічого, поза спогадами, які відчайдушно силкується воскресити.
– Нехай навіть і так, нам що за клопіт?     
– Справді! – похмуро погодився Максим. – Жодного клопоту, якщо не зважати на те, що дядечко звик вбивати своїх акторів.    
– Акторів? – Аша здригнулася, мимохіть повторивши за ним останнє слово.     
– Точнісінько таких же, як і я. Заспокойся, тобі нічого не загрожує. Ти його не цікавиш. Йому потрібен лише я. Чи то пак, Петро.      
– Боже! Ні, не вірю, це неможливо!    
– А я кажу, можливо! Пригадай, що сталося з Президентом. Цей будинок напаханий смертю.    
Вона уп'яла в нього очі, сповнені недовіри та жаху. 
– А як же справжній небіж?       
Він дозволив собі навіть посміхнутися перед тим, як вона почує правду. Аша терпляче чекала.
– Отож-бо й воно. Не було і в заводі жодного небіжа. Ані зараз, ані перед тим. Не існувало зроду. Не було ані його, ані брата.     
– Твій дядечко не мав брата?     
– Уяви собі.    
– Так, але на фото...     
– Свого часу і я на це повівся. Та ця світлина – фотомонтаж, два кадри вкупі. Обидва близнюки – один і той самий хлопчик, він сам, Петро Шемейко, мій любий дядечко. Авжеж, тобі не причулося. Бо це і є його справжнє ім'я. У будь-якому разі, він його мав доти, доки не став зватися Джонатаном Пулом.
Аша відпустила прикушену нею губу.
– Продовжуй…    
– І я, і решта, хто був тут до мене – актори, що зображали його самого віком від вісімнацяти до двацяти років. «Баритон» добирав їх для нього на його батьківщині, за однією лише ознакою: вони мали бути схожими на справжнього Петра Шемейко, тобто на нього. Саме тому дядечко зустрів мене з розкритими обіймами. Ті хлопчики з світлини... Уперше її побачивши, я був зворушений, я промовив до себе: як палко люблять вони один одного! Та й зрештою я мав рацію! Ні, він не любив нікого, ані небіжа, ані брата. Через усе життя він кохався лише в собі. Єдине, чого я досі не збагну, то це навіщо він їх усіх вбивав. Якщо він бачив себе в них, то як же тоді міг знищити уособлення власного минулого?     
Аша слухала, не спускаючи з нього ока. Максим із зосередженим виглядом провадив далі, намагаючись відповісти на власне запитання.
– Цьому може бути лише одне пояснення. «Баритон» попереджав, що у разі, коли я погано зіграю свою роль, на мене чекатиме розправа. Можливо, у цьому й криється відповідь. Ті двоє десь сфальшували, дядечко це зауважив та певної миті зневірився, що вони, це – він сам. Неминуче розчарування своєю чергою переходило у зненависть до того, кого ще вчора він любив усім серцем. Несправджені надії здатні спричинити жагу помсти. Але ще більшою мірою, гадаю, для нього це мало стати зреченням їх. Він наче наголошував: це не я! У кожному разі, одне я знаю напевне, що вбити будь-кого, за винятком справжнього Петра Шемейко, для нього це – пусте.      
Аша мала вкрай розгублений вигляд. Попри це Максим у запалі схопив її за руку.
– Ашо, мені слід тікати звідси! Зараз же, негайно! Боюся, цей Чан щось підозрює. Я лише прийшов за тобою. Гайда втечемо удвох!     
– Ні, ні, – вона перелякано висмикнула руку. – Я… я не можу.     
– Ти боїшся?.. Дарма. Мак-Раст нагорі, у дядечка. Його катер чекає біля пірсу. Саме слушна мить, нам пощастило, іншої нагоди не трапиться.      
– Але ж ти щойно запевняв, що мене він не чіпатиме!      
Максим шморгнув носом.
– Можливо, ти маєш рацію. Зрештою, хтозна, може, тобі й справді краще не піддаватися ризику?.. Гаразд, залишайся, коли хочеш. Незабаром тут буде поліція, вона й забере тебе звідси.    
Він поривався додати щось з приводу того, як за нею сумуватиме, та замулився, бо ж не хотів наприкінці бути нещирим: допоки доводилося удавати перед дядечком, вона була йому потрібна, аби розважити душу. Проте не існувало такої ціни, яку він не ладен був заплатити за рішення залишити острів.
– Даруй! Мені час іти.     
– Звісно, йди, – погодилася вона. – Та не хвилюйся за мене.     
– Сподіваюся, все буде гаразд.     
– Я також, – у її очах промайнув смуток, та відразу ж зник. – Підіймуся краще нагору, спробую на певний час відволікти їхню увагу.     
Раптом він здогадався, що стосовно неї не вільно отак попросту взяти, повернутися й податися геть. 
– Ашо!
Вона зупинилася. Ще мить – і вони розійшлися б урізнобіч. Він наблизився, обійняв її за плечі та обережно пригорнув до себе. Вона не чинила опору. Та Максим не поцілував її, з остраху, що розставання може надто затягнутися. Її кучері, пестячи, лише нашвидку ковзнули його щокою.
Переконаний, що більше її довіку, ймовірно, не побачить, він задавався питанням, та не знаходив відповіді, чи прагне захопити цей спогад із собою.

4.4

Катер ледь погойдувався на хвилях, із скреготом витираючи борт об дерев'яні палі пірсу. Охороняти його було нікому, всі перебували нагорі, біля дядечкового ліжка.
Максим швидко спустився від альтанки до моря та ще й додав ходу, аби перетнути довгий пірс, хоча однаково ніхто б його вже не наздогнав. Звільнивши кінець каната, зістрибнув у катер. Той хитнувся, між ним та пірсом утворилася широка пройма.
Що ж до двигуна, тут йому поталанило значно менше за той раз, коли він збирався тікати на джипі. Ще й досі марудився, а поміж тим корму розвернуло хвилею, і катер почало відносити до берега. У нього на серці похолонуло: якщо цієї ж миті мотор не заведеться... Він уявив зміїну посмішку Чана. Насилу вдалося, опанувавши себе, вдруге зосередитися над запалюванням.
Запрацював! Максим витер рукавом спітніле чоло та спрямував катер у відкрите море. Тепер аби лиш не напоротися на рифи, що підступно ховалися під водою. Після всього, що він зазнав, це було б занадто. На щастя, він добре запам'ятав шлях, котрим вони поверталися від місіс Хептон. Він пильно стежив за орієнтирами та за гладесенькою поверхнею води, під якою могли будь-якої миті постати невиразні обриси коралових рифів. Навіть назад не озирнувся жодного разу, хоча йому неабияк кортіло дізнатися, чи помітили його втечу. Щонайпевніше, так, але тепер їм залишалося тільки безсило кусати лікті.
Невдовзі берег перетворився на суцільну зелену смугу. Максим повернув кермо й пустив катер паралельно до неї. Вітер люто свистів у вухах, заганявся у ніздрі й рот. Сонце сліпило очі. Нічого цього він не помічав. Ба навіть не відчував млявості по нічниці, перебутої за читанням дядечкових щоденників.
За браком часу він не замислювався над тим, що робитиме, коли все дійде краю. Проте у двох речах був зрештою переконаний: довіку більше не повернеться на цю землю та нізащо не увійде до жодного тераріуму.
Кирінда виказала себе біліючою набережною у розпливчатому затінку високих пальм. На початках берег видався йому незнайомим. Та згодом він угледів яхту, на котрій вони танцювали під стару мелодію босанови, й решта одразу ж набула впізнанного вигляду.
Несподівано з-за мису вилетів катер берегової охорони та подався йому навперейми. Над водою загрозливо завищала пронизлива сирена. Катер поза сумнівом націлився у його бік. Відстань скорочувалася при очах. Втім, Максим не мав на меті втікати. Голос, що пролунав з рупора, наказав зупинитися. Поблизу берега Максим і без того йшов на малих обертах. Проте на вимогу поліції заглушив двигун.
Перекинутим містком на його катер зійшли поліціянти. На Максима наділи кайданки.
Обидва катери наблизилися до берега, де на них чекав поліційний джип.
Борт ударився об палі пірсу, катер гойднуло. Максим у кайданках втратив рівновагу та не втримався б, коли б не поліціянти. Ті ж самі руки підштовхнули його ззаду. Опинившись на березі, він зажадав зустрічі з інспектором Премадасою. На що поліціянт, недбало знизавши плечима, пообіцяв, що незабаром така нагода йому трапиться.
Присутність поліції зібрала на набережній натовп, що з дозвільною цікавістю спостерігав за тим, як Максима провели пірсом та заштовхнули у джип, а обабіч всіли поліціянти. Їхня мова була йому невтямки. Як і те, чому він у джипі поміж двома поліціянтами та в кайданках.
Виявляється, поліційне управління розташувалося неподалік ринкової площі. Він упізнав фонтан, прикрашений лотосами. Вони зробили довкола нього півоберт, огорнувши кужелями сірого диму. Потім завернули в одну з тісних вуличок, які відходили від площі. Він встиг зауважити прапори та поліціянта біля входу, перш ніж авто вскочило у ворота, що завбачливо відчинилися перед ним.
Зусібіч їх оточували високі похмурі стіни. Максим видостався з джипа, і з нього врешті зняли кайданки. Поліціянти під руки завели його до будівлі. Тут їх зустрів наступний поліціянт, якому супроводжуючий передав Максима з словами:
– Цього – до Премадаси.    
Максима повели напівтемним коридором. Враз важка рука лягла йому на плече. Друга поміж тим прочинила двері. Максим відчув легкий поштовх.
Зробивши крок уперед, він опинився на порозі тісного кабінету, усі меблі якого складали письмовий стіл та ще ряд стільців попід стіною, що сягав самісінького порогу. Втім, від краю до краю власне і втиснутися могло щонайбільше п'ять стільців. Вікно забране гратами й, мабуть, ніколи не відчинялося: цю тисняву сповнювало їдке, задимлене повітря, котре наче напахало все довкола. Огрядний чоловік у цивільному одязі (понад столом випиналися тільки світла теніска та оголені волохаті груди), пускаючи до стелі звої диму, зиркнув у його бік та знову встромив носа в папери. По тому щось промовив сингальскою, не зводячи голови. Попільничка стояла у нього при руці, затуляючи частину тексту, що його він так захоплено читав.
– Даруйте, сер, ви, як я розумію, інспектор Премадаса? – поцікавився Максим.    
Той вдруге, спохмурнівши, зміряв його очима від низу до верху.
– Відколи це заарештовані дозволяють собі задавати питання? – цього разу він заговорив англійською, хоча і з помітним акцентом.   
Максим поквапився дещо з'ясувати.
– Якщо я заарештований, то, радше, внаслідок якогось непорозуміння. Я Петро Шемейко, небіж містера Пула.    
– Бачу, – ствердно хитнув головою Премадаса, дістаючи з купи швидкозшивачів, що були у нього напохваті, нову теку.    
– Отож... – Максима здивувало, що йому не вдалося справити враження.      
Премадаса знизав плечима.
– А хіба з цього будь-що випливає? Особисто я не знаю жодної причини, з якої небіж містера Пула не може бути заарештований у випадку, якщо він порушив закон.     
– Про що йдеться? – Максим закліпав віями, остаточно збитий з пантелику. – Повторюю, я Петро Шемейко…     
– Це я вже чув, – не надто гречно зупинив його інспектор. – І помилки в тім немає жодної. Ви викрали катер лікаря Мак-Раста. Гадки не маю, як там у вас на вашій батьківщині, а тут посягання на приватну власність вважається за злочин. За що ви й нестимете відповідальність перед законом.   
– Жартуєте?! Моє життя наражалося на небезпеку, мене мали ось-ось убити, а ви мені – про катер?    
Цього разу здивувався чомусь Премадаса.
– То вам погрожували? Цікаво знати, хто?      
Максим мало не задихнувся від обурення.
– Ви що, досі не збагнули? Чуєте, це я вам телефонував сьогодні вранці, це зі мною ви розмовляли телефоном лише кілька годин тому! Не чекали на мене? Авжеж, справді, я казав, що неспроможний видостатися без вашої допомоги, та мені випадково пощастило, тож, як бачите, я тут. То чого ж вам ще треба? Вирядіть когось на віллу, заарештуйте її господаря, та й край.        
Перенісши центр тяжіння назад, Премадаса з цигаркою в зубах самозабутньо пожирав очима вбрання для вистави дядечка Джонатана.
– А відтак, ви телефонували мені сьогодні зранку? – перепитав він у перерві поміж двома затяжками.      
Максим ствердно хитнув головою, хоча цей тон нашорошив би кого завгодно.
– І… наполягатимете, що розмовляли саме зі мною?       
Максим отетерів.
– Що за дурня, ви ж самі назвалися! – проте мурашки у нього поповзли спиною.      
Премадаса згримасував так, наче мав сумнів у здатності Максима відповідати за свої слова.
– Гаразд, припустімо, – зненацька він змінив тактику й обвів рукою стіл, захаращений теками та стосами паперів. – Самі бачите, скільки роботи, зрештою щось я міг залишити й поза увагою, адже так? То може, ви мені нагадаєте у двох словах, про що ми з вами розмовляли телефоном.    
Премадаса поводився так, немовби не було і в заводі жодної телефонної розмови. Максим це бачив, та всупереч будь-якому здоровому глузду наче запрограмований надалі невтомно правив своєї, – хтозна, чи не єдина це була можливість панувати над собою. Таке собі відчуття їзди без гальм. Поліціянт поміж тим димів у стелю та кидав у його бік загадкові погляди.
– Цікаво, – зауважив він, щойно Максим зупинився. – Де ж трупи тих, кого ваш дядечко встиг спровадити на той світ? Чи залишилися бодай якісь сліди?.. Бачте, якщо мені пам'ять не зраджує, у наших досьє не зареєстроване жодне, принаймні, нерозкрите вбивство, бракує і зниклих під той час.     
– Щодо цього вже йшла мова телефоном, – нагадав Максим. 
– Невже? Ось бачите.      
Максим не став питати, чому у нього така чіпка пам'ять на злочини, скоєні рік тому, і така нікчемна – на телефонну розмову, що минула не далі як сьогодні вранці.
– А ще ви казали, – продовжував він в упертому відчаї, – що у вас на нього започаткована справа, та що вам лише бракує доказів. До речі, ви пообіцяли витягти мене звідти, принаймні за це ви, сподіваюся, не забули? Ви порадили мені сидіти й чекати на вашу появу, чи таки зрештою забули?     
– Знаєте, схоже, я мав слушність, радячи вам залишатися на місці. Дарма ви мене не послухалися, тоді й не наробили б дурниць.     
– На що ви натякаєте? Прокиньтеся, мій так званий дядечко – маніяк-убивця, чи ви досі цього не второпали?!     
– Він – маніяк, – незворушно озвався Премадаса. – А ви?     
– Що – я?    
– Ви хіба не маніяк?
– Ви не ймете мені віри!     
Максимові раптом нестерпно закортіло його задушити. Він і справді схопився та загрозливо нависнув над Премадасою, підім'явши його документи.
– Принаймні поясніть, навіщо шили мене в дурні, коли я вам телефонував? Що то за жарти? Чи такий у вас звичай?  
Той квапливо поліз рукою під стіл. З-за порогу увірвався поліціянт та силоміць усадовив Максима на місце.
Вирівнявши зіжмакані папери, Премадаса вже заспокоєно зауважив:
– Певне, ви забули, де перебуваєте. Тут на разі поліційне управління, а не божевільня!    
– Вражаюче! Річ найпростіша переконатися в тому, що це не байки! – простогнав Максим у розпачі.
– Е, – Премадаса недбало відмахнувся. – А втім… Дайте відповідь принаймні ще на одне запитання. Якщо ви не Петро Шемейко, небіж містера Пула, як ви стверджуєте, то, у такому разі, хто ж ви насправді? Назвіть ваше справжнє ім'я.
Максим геть збуряковів. На такий поворот він не чекав. Якусь мить вони мовчки сиділи один проти одного. Премадаса насолоджувався його цілковитою розгубленістю. Враз відчувши себе остаточно загнаним в кут, Максим спустив очі додолу. Той багатозначно ззирнувся з поліціянтом і переможно усміхнувся.
Премадаса простяг руку до телефонного апарату.
– Це ти, Рохане? Пошукай мені номер вілли Пула... Авжеж, диктуй!
Максимові затьмарило в очах. Премадаса повторив уголос той самісінький номер, за яким він, Максим телефонував до поліції декілька годин тому!
Поліціянт перенабрав номер.
– Хто біля телефону? – немов крізь туман бачив він одутле обличчя Премадаси, повернене до нього у профіль. – Чане, це Премадаса. Не хвилюйтеся! Перекажіть вашому господареві, що його небіж у нас. Втім, щодо решти ви мали рацію. Цей юнак цілком під впливом якихось безладних уявлень… Так, на жаль. Типова параноя. Знаєте, краще б ним заопікувалися лікарі. Я б таки відіслав його до клініки для... таких хворих, ну, ви мене розумієте, – він спохопився, пригадавши, що Максим досі ще поруч та зробив знак поліціянтові випровадити його за двері. Затуливши слухавку долонею, додав. – Пильнуйте його як слід!
Максима вивели до коридора та всадовили на лаву. Він припинив обурюватися й принишк. Безглуздо сперечатися! Він сам доклав зусиль, аби переконати поліцію, ніби він психічнохворий. Його маскарад плюс цей трюк з телефонним номером, а на додаток ще й звинувачення, яке дотепер так недоречно висіло над ним у Польщі. Поліція, це була пастка. Не ворухнувши й пальцем, дядечко вкотре уклав його на обидві лопатки.
Премадаса, навстіж відчинивши двері, зупинився на порозі свого кабінету.
– Маю визнати, вам ще поталанило, містере Шемейко. Ваш дядечко проти того, аби вас доправили до шпиталю. Він обіцяв мені наглядати за вами. І хоча це проти правил, проте зваживши, з ким маєш справу, я погодився повернути вас на його віллу, за умови, що ви й носа звідти не виткнете. Усвідомили? – переконавшись, що Максим скорився та не має наміру протестувати, він задоволено хитнув головою. – Бачу, ви потроху повертаєтеся до пам'яті. Гаразд, це подає надію. Спробуйте чимшвидше викинути з думки усю цю чортовину та більше не засмучуйте вашого дядечка.
Подальші слова сингальською призначалися поліціянтові.  


Втім, у зворотний бік його знову ж таки везли у кайданках, вочевидь, за вказівкою Премадаси. З похмурим спокоєм спостерігав він, як наближалися берег, череп'яний дах дядечкового котеджу та дерев'яний пірс, на якому скраю стояв Чан, лаштуючись закріпити канат.
Поліціянти підтримали його здолу, а Чан підстрахував згори, допоки він підіймався трапом. За малу годину Максим холоднокровно сприймав поразку, прагнучи лише, аби мимохідь не поткнутися на очі Аші, аби не побачила вона його у супроводі поліціянтів.
Ті відпровадили його до кімнати Чана на першому поверсі, й тоді щойно звільнили від кайданків. Чан зажадав, аби їх залишили наодинці. Поліціянти вийшли; він щільно причинив двері.
– Отже, ви мене не послухалися.
– Мені вам немає чого сказати, – з неприхованою відразою відповів Максим.     
– Натомість я до вас маю претензії.     
– А мені на них начхати. Нехай зараз ваша й зверху, та не сподівайтеся наступного разу схопити мене голіруч.     
– А це ми ще побачимо, – багатообіцяюче натякнув Чан.     
Максим відвернувся, кривозубий рот старого викликав у нього таку ж огиду, як і його змії.
– Я мав рацію, не довіряючи вам. На щастя, мені вдалося переконати містера Пула скористатися запобіжними засобами. Він вписав у нотатник другий належний йому телефонний номер, як номер поліції, та тримав його на видноті, аби ви мали повну змогу з нього скористатися. Ви гадали, що пошили нас у дурні. Яка самовпевненість! Вам і на думку не спало, що на віллі може бути дві лінії. Обидві одночасно вмикаються нагорі. Увімкнувши одну лінію, ви таким чином вмикаєте й другу. Але якщо ані я, ані ваш дядечко цього не робили, то це могли зробити лише ви. Щойно задзвонив телефон, як я вже знав, хто телефонує та з якою метою. Ви поміж тим були впевнені, що розмовляєте з поліцією. Як вам мій сингальский акцент? Цілком змінює голос, еге ж?       
– Коли я це збагнув, було вже надто пізно.      
– Ви вчинили нерозважно. Тепер я змушений удатися до крайнього засобу, – сповістив Чан, відкриваючи аптечку й дістаючи звідти начиння для кип'ятіння шприців.
При очах у Максима він насадив голку, різким рухом надломив шийку ампули та встромив у неї шприц. Максим із зростаючим занепокоєнням стежив за його діями.
– Будьте ласкаві загорнути рукав.      
– Що?!      
– Прошу, загорніть рукав, – повторив Чан терпляче.     
– А ви вважаєте, можна отак узяти та ввести людині бозна-що, не запитавши навіть, якої вона про це гадки?     
– Маєте рацію, – Чан і оком не змигнув. – Я дійсно про це не запитую, бо однаково переконаний, що ви погодитеся.      
– Нахабства у вас аж надто!       
– Вами бувши я б не поспішав з висновками.   
– Доправди? Цікаво, що ж у тому шприці?     
– У кожному разі, не те, що вам збігає на думку. (Ще й дозволив собі стверджувати, ніби читає його думки!). Це лише заспокоїть вас на деякий час. Ви готові? – Чан стискав двома пальцями звернений догори шприц.      
– Ви серйозно?     
– А хіба це схоже на жарт? Дозвольте нагадати, що там, за дверима, зосталися поліціянти. Для них ви не більш, як божевільний. Варто їм зауважити у вашій поведінці щонайменший натяк на агресивність, як вас негайно запроторять до божевільні, з якої ви навряд чи колись вийдете. Волієте, аби я їх покликав? Досить одного мого слова… То що ви вирішили обрати?
Максим ненавидів Чана тим дужче, чим безсилішим почувався супроти його аргументів. Це відчуття не залишало його до останньої миті, коли він почув, як голка проколола його шкіру. Він, сповнений життя, зовсім не кволий молодик цілком залежав від безпорадного дядечка та підстаркуватого Чана.

4.5

Прокинувшись, він одразу ж здогадався, що лежить на землі. Під ним був м'який мох, від землі здіймалася тепла пара. Продерши очі, Максим звівся на ліктях та розгледівся довкруги, але нічого не побачив поза темрявою. Пітьма, хоч в око стрель. Над головою, щоправда, нависали чорні крони дерев, а крізь їхні просвіти зазирали випадкові зірки. Місяць ховався за хмарами. Коли той визирне, він матиме змогу побачити більше. Можливо, це наштовхне його на кращий здогад та дозволить принаймні частково заповнити прогалину у власній пам'яті. На разі ж він і гадки не мав щодо того, як тут опинився. Пам'ятав лише, як дозволив зробити собі укол, і як по тому казна-де подівся. Довго ж він спав. Зайшла ніч, а відтак, минуло не менше п'яти... чи навіть шести годин. За цей час без зайвого клопоту Чан міг відвезти його куди завгодно. Та як сталося, що він кинув його самого посеред джунглів? Максим марно силкувався пригадати бодай щось. У пам'яті досі чорніла непоправна діра.
Незвичну атмосферу створювала цілковита відсутність вітру, анінайменшого повіву. А втім, звідки посеред джунглів узятися вітру? До того ж навколо панувала неймовірна тиша, начебто він перебував у звукоізоляційній камері. Це споводувало нез'ясовний страх. Але ж це джунглі, спробував він себе заспокоїти, тут завжди так.
Місяць оточив сяючим ореолом край хмари. За мить він виплиє на чисте небо; тоді принаймні вже не буде цього лячного мороку. Максим спробував звестися на ноги, аби зустріти його навстоячки. Та спружинистий мох захитався під ногами, він втратив рівновагу й мало не впав. Не впав з однієї єдиної причини: його простягнуті руки неочікувано натрапили на якусь гладку й тверду поверхню, що не знати як постала на його шляху. Він спробував оминути перешкоду, але марно. Попереду була стіна! На дотик вона видалася йому надто знайомою. Його мозок ще відмовлявся будь-що розуміти, а він вже знав, що впирався у скло. Скло у джунглях?! Овва!
Саме цієї миті місячне світло просоталося крізь листя. Максима ніби струмом вдарило. Це були не джунглі. Він перебував у тераріумі, у вільній вольєрі поміж відсіками Немезіди й Фараона. Двері у сітчастій загороді замкнули на замок.


На щастя, він вже був на ногах. Один лише спогад про моховитий настил, на якому він щойно лежав, міг спричинитися до чергового нападу нудоти.
Кобра була зовсім поруч. У місячному сяйві її шкіра вирізнялася матово-сріблястим полиском. Мабуть, її непокоїла присутність людини й те, що та почала рухатися. Їх розмежовувала перегорожа з скла, точнісінько така ж, як і з протилежного боку. Складалася перегорода з двох частин, долішня половина рухома, ця могла підводитися й керувалася у той же спосіб, що й крихітні заслінки, які були у кожному відсіку, – різниця тільки й полягала, що у розмірах. У цьому випадку обидві вольєри мали би зіллятися в одну. На разі її опустили. На разі. Максим надовго у розпачі притулився до дверей, немов боявся проминути нагоду, коли хтось з'явиться, аби його визволити. Сорочка пристала спини, просякнута зимним потом.
Натомість він тепер ясно уявляв, що насправді сталося з тими двома. Під абияким приводом, приспавши увагу, Чан заманював жертву до вольєри. «Трясця його матері, вкотре цей ревматизм! Завжди він невчасно! Благаю, сер, будьте люб'язні, підлийте води он у той глечик, бо ж мені самому ніяк не зігнутися». Жертва й схаменутися не встигала, як двері замикалися, і вона опинялася у пастці. Або ж її присипляли, наприклад, підколотивши снодійне у сік. Максим невиразно пригадав, як, зробивши укол, Чан усадовив його до крісла-каталки. Пробудження наставало вже в тераріумі, за замкненими дверима. У наступному акті приймалася перегорожа між вольєрами. Можливо, допоки зневолений зберігав спокій, змія і мирилася з його присутністю. Він мав змогу пересуватися чималою вольєрою, яка ставала ще просторішою після зняття перегорожи, та не мав права на сон. Тож рано чи пізно розігрувалася драма не для слабкодухих – а що вона могла тривати без краю, то й поготів. Усе залежало від самої жертви. Доведена до відчаю людина мала б із власної волі пришвидшити розв'язку. Умовно кажучи, дядечко їх не вбивав. Вони самі вчинили це за нього – самі зробили свій вибір.
Та й Максимові було що пригадати. Стрий усіляко уникав фізичного насильства: він вважав за краще, аби жертва сама лягала на вівтар, упокорена лише потугою дядечкового розуму. Своєрідний спосіб задовольнити непомірну пиху! Саме це обіцяв йому «баритон» ще у Варшаві, і Максим дійсно не міг поскаржитися на відсутність вільного вибору.
Тіло завантажувалося у джип, та на декілька годин Чан виїжджав з вілли, як сталося того ранку, коли зник Президент. Мимоїздом він скидав його на узбіччя. Жодних слідів злочину. У кого викличе підозру людина, померла у такому місці, як джунглі, від укусу змії?
Здаля грюкнули вхідні двері. Спалахнуло, засліпивши його, електричне світло. Максим підбадьорився. Хоча, судячи з упевнених кроків, це міг бути лише Чан. А втім, байдуже. Хай буде хто завгодно, що може бути гірше за самоту у подібному оточенні! Лише на мить його збурила думка: а чи не з метою з'явився той, власне, прибрати перегорожу між вольєрами? Але її він одразу ж відкинув геть. Усіх своїх акторів дядечко вбивав лише по виставі. Аж до цієї миті йому нічого не загрожує, вони його залякуватимуть, та й годі. У його розпорядженні залишалися доба та ще ціла ніч. За цей час неминуче щось та спаде йому на гадку.
Чан з'явився посеред проходу, хазяйським оком споглядаючи навсібіч. Коло сусіднього відсіку він дещо затримався. Та врешті підійшов до Максима.
– Тож як, відпочили, сер? Сподіваюся, жодних незручностей? Я залишив вас у тому місці, яке уподобала для себе Немезіда. Мушу визнати, вона неймовірно вередлива, шукає, де найм'якше, натомість, згорнувшись у клубочок, лежатиме там годинами.
– Агов, хочете, аби мене знудило? На якого біса ви мене тут замкнули?      
– Вам не до вподоби?     
– Не забивайте мені баки! Навіщо ви це зробили?    
– Аби ви нарешті затямили: з вами не схильні жартувати. Ця ніч стане вам за науку.
– Щодо жартів, то, як на мене, це поза сумнівом, – Максим з огидою зиркнув праворуч від себе, де повзала улюбленка Чана. – А щодо решти... – він ще вагався: нагадати чи змовчати? Втім, зрештою вирішив дійти краю. – Адже ви однаково на це не підете. Згоден, дещо може трапитися по виставі. Але доти я вам потрібен живим. Чи я помиляюся?     
Чан і бровою не поворухнув. 
– Що ж. Маєте рацію.      
– Тоді, можливо, передусім відчинете двері?      
– Не раніше, аніж упевнюсь у вашій лояльності.     
– Чуєте, ви прийшли, аби звільнити мене чи познущатися? Не маєте ж ви наміру, справді, тримати мене тут до завтра?    
– До завтра? У жодному разі. Гості вже зібралися. Чекають лише на вас.      
– Гості?.. Які ще гості? – Максим ковтнув повітря.   
– Місіс Хептон, лікар Мак-Раст та ще дехто, кого ви не знаєте, – безбарвним голосом відповів Чан.        
Максим почувся вкрай знесиленим.
– Хіба вистава відтермінована?.. – він отетеріло подивився крізь сітку, але в незворушних очах Чана прочитав відповідь. – Як, невже я стільки проспав?! Більше діб – на цій постілі?.. Чим ви мене напомпували?       
– Ви мене самі спонукали до цього. Скільки я не звертався до вашої розсудливості, усе на марне. Залиш я вас на волі, ви вкотре щось та утнули б, – Чан дістав з кишені ключа, показуючи його Максимові. – Пообіцяйте більше не робити дурниць, і я випущу вас цієї ж миті.  
У Максима заблищали очі.
– А якщо я дам вам таку обіцянку, чи буде цього досить?    
– Я довірятиму не вашим словам, а тому здоровому глузду, котрий, як я сподіваюся, візьме над вами гору.    
Клятий в'єтнамець! Та байдуже, аби лише опинитися якнайдалі звідси!
Чан встромив ключа у замкову щілину. Двері пастки відчинилися безгучно, ані разу не зарипівши. Максим видостався з вольєри, насилу пересуваючи ноги.
Вони вийшли до парку. Максим на повні груди увібрав живе духмяне повітря, не перепущене крізь кондиціонери. Ніздрі приємно лоскотнули пахощі сандалових дерев.
До нього поверталася впевненість.
– То що ж, на вашу думку, повинен мені підказати цей здоровий глузд?    
– У вас немає іншого виходу, хіба як робити те, що вам пропонують.    
– Тобто продовжувати удавати з себе… молодого Джонатана Пула?      
Чан поглянув на нього примружившись.
– Петра Шемейко, – поправив він.     
– Але ж ми обидва знаємо добре, що настане згодом.     
– Спробуйте не припуститися помилки. Вчиніть усе правдиво. Якщо дядечко з вас тішитиметься… Адже він вас дуже любить – допоки йме віри, що ви, це – він. У кожному разі, це ваша єдина можливість. Тікати все одно нікуди. Джунглі, це вам не «Діснейленд». А на всіх дорогах і в усіх населених пунктах на вас чекатиме поліція. До того ж у вас ані документів, окрім, звичайно, «засвічених», ані грошей, аби придбати собі нові. Повірте, варто вам лише трохи від'їхати від цієї вілли, як на вас одразу ж надінуть кайданки. Сподіваюся, ви не забули обіцянки, яку дав вам інспектор Премадаса?       
Максим замислився.
– А ви не боїтеся, що я відкрию правду вашим гостям? – запитав він раптом.     
– Яку ще правду? – Чан зневажливо знизав плечима. – Поскаржитеся їм, ніби дядечко вбив ваших попередників? Кумедно. Ви ж не в стані нічого довести. Щоденники? Вам їх більше не знайти. А без цього хто сприйме вас поважно? Вони чудово знають, що Петро Шемейко не може вбити власний спогад. Ви доскочете лише того, що вам співчуватимуть. З місцевою поліцією ви вже познайомилися. Тепер матимете нагоду познайомитися з гістьми.     
– Хтозна, а якщо мені зрештою пощастить похитнути їхню впевненість?      
– Не перебільшуйте власні можливості.      
– Проте вони повірять, якщо я зможу пояснити їм причину.     
– А вам вона відома?     
– А вам? – одразу ж запитав Максим. – От лихо! – вихопилося у нього. – Навіщо, справді, він їх вбивав?     
У відповідь Чан замислено похитав головою.
– Отож-бо! Та боюся, цього не знає ніхто.

4.6      

З вікон першого поверху струмувало яскраве світло й линула собі лагідна мелодія Гленна Міллера. У дядечковій фонотеці бракувало чогось сучаснішого. На порозі Максим почув притлумлені голоси. Можливо, десь на споді серця він налаштувався побачити чоловіків у військових мундирах черчіллевської армії. Але тоді на нього чекало б розчарування, правда виявилася значно прозаїчніша. З десятеро гостей розташувалися на м'яких канапах, та ще менше розійшлося просторою вітальнею. Дядечко по-світському базікав, сидячи поряд із старезною леді. Мабуть, леді була до певної міри глуха, бо щодругу фразу йому доводилося повторювати двічі.
Побачивши Максима, дядечко повабив його рухом руки, а коли той наблизився, звівся за його допомоги та оголосив на усю вітальню:
– Пані та панове! Дозвольте відрекомендувати: Петро Шемейко, мій любий небіж!
Гості привітно заусміхалися, хтось відповів: «Ласкаво просимо на острів Цейлон!». Максим зауважив, що його пильно вивчають. Але тітонька Патриція, як завжди скрутної миті, тактовно стала йому у допомозі.
– Петре, а ходіть-но сюди, мій любий. Джонатане, дозволь мені його обійняти, та нехай він побуде коло мене. Я вже за ним скучила.  
Цілуючи в обидві щоки тітоньку Патрицію, Максим водночас встиг помітити, як дядечко очима звелів Чану затриматися.
Аша розносила вітальнею морозиво у високих вазах з кольорового скла. Яким чином її попередити? Він знав лише один, традиційний, спосіб: знімаючи вазу з морозивом для місіс Хептон, з усією припустимою незграбністю примудрився зачепити ложечки, що лежали на таці. Одну з них йому вдалося скинути на підлогу. Аша відразу ж намигнула оком навсібіч, перевіряючи, хто що бачив.
– Даруйте! – перепросила вона й потяглася за ложечкою, що впала.      
Максим нахилився рівночасно з нею; сценарій розписаний ще до них.
– Довідайся, що дядечкові знадобилося від Чана, – звелів він напівпошепки, а, випроставшись, відповів голосно, так, аби чула місіс Хептон. – Не варто вибачатися. Це винятково моя провина.     
Аша навмисне забарилася біля дядечкової співбесідниці, у такий спосіб відволікаючи її для нього. Скориставшись з паузи, дядечко підкликав Чана. Той схилився над канапою та заходився щось пояснювати.
– Вельми вдячна, Петре, – тітонька чарівно посміхнулася, приймаючи морозиво з його рук. – Це дуже люб'язно з вашого боку. 
Максим надав обличчю загадковий вираз.
– Чи можна, тітонько, вас про щось запитати?.. Ви віддані дядечкові, адже так? Усім серцем. Либонь, не замислюючись урятували б його від ув'язнення, якби воно йому загрожувало, а ви мали б таку змогу. Задля нього ви ладні на все. Не заперечуйте, я від початків за вами спостерігаю – достатньо, аби здогадатися, що ви та дядечко...     
– Петре! – з докором зупинила його місіс Хептон. – Ми з ним як брат і сестра!     
– Хіба? А мені здалося, що вас поєднує дещо більше.     
– Виключно романтичні спогади, Петре, про минулі роки, та й годі. До того ж, повірте, поміж мною та Джонатаном ніколи нічого не було.     
– Тітонько! – він подивився на неї з докором. – А як же «невдала» подорож на плоту?      
Місіс Хептон зарум'янилася. 
– Ах, то ось у чім річ! Яким же чином ви це визначили?     
– Через сірники.    
Вона скрушно хитнула головою.
– Ну гаразд. Авжеж, визнаю, я влаштувала це навмисне. Непомітно перерізала мотузок, що зв'язував пліт, внаслідок чого ми опинилися у воді. Маєте рацію, сірники, аби розкласти багаття, я завчасно сховала до пластикового пакету, до моїх намірів не увіходило перетворитися на ласощі для хижаків. Досі не можу з певністю сказати, чи збагнув Джонатан, що насправді сталося. Я була у нього закохана, це дійсно так. І прагнула залишитися з ним на березі. Та от притичина: він цього не прагнув.      
– Він вас не кохав? – здогадався Максим.    
– Власне, нарешті ми все з'ясували, – невдоволено підсумувала місіс Хептон.
Він зачекав, з поваги до її почуттів.
– Але, у будь-якому разі, ви ж-бо його кохали, і, як на мене, тримаєтеся цього кохання дотепер. А відтак що мені збігає на думку: якби, наприклад, вам довелося обирати поміж мною та дядечком, на чиєму боці ви б опинилися?     
– Не второпаю, – її брови зійшлися край перенісся.      
– Не розумієте? Або не хочете зрозуміти, бо ж вам так само важко зробити цей вибір, як поміж двацятирічним дядечком та шістдесятирічним?     
– Петре, на Бога, поясніть, що коїться?  
– Перш за все, ніякий я не Петро.    
– Що ви кажете?      
– Облиште, тітонько, не вдавайте здивованої. Колись ви були акторка, й слід гадати, непогана. Та всьому є межа. Ця гра зайшла за край.      
– Мій любий, про що йдеться?     
– Благаю, не треба! Ви чудово знаєте, про що, тітонько. Усі це знали, від самого початку, – він озирнув вітальню. – Усі поза мною.
Місіс Хептон врешті-решт переконалася, що їй доведеться поступитися.
– Гаразд, мушу визнати: це так. Хоча, повірте, мені справді прикро. Петре... ах, однаково я не в змозі вас інакше кликати! Колись я прохала вас не ставитися до нашого покоління аж надто прискіпливо. Ви маєте усвідомити: ці спогади – все, що у нас залишилося. Тож пробачте йому цю безневинну хитрість щодо небіжа.      
– Ви також брали у ній участь. Адже саме ви допомогли дядечкові умовити мене зіграти у його безглуздій виставі. Ви з ним змовилися!      
– Не гнівайтеся, – лагідно зупинила його тітонька. – Я була вимушена так вчинити – заради нього. Прошу, не засуджуйте нас.      
Чан, зрештою, мав рацію, вона йому нізащо не повірить, спало на гадку Максимові.
За яких десять кроків звідси дядечко питав у Чана, й Аша все це чула:
– Ти зазирав до наших годованців?       
– Безумовно, сер.     
– Отож, як вони почуваються?      
– Фараон, як на мене, трішки зажуривсь.      
– А Немезіда?      
– Вона, як завжди, мається добре.     
– Тоді не бери в неї отрути завтра.      
– Слухаюся, сер.      
Відпустивши Чана, дядечко сповістив присутнім, що за несподіванку він приготував. Невеличка вистава за участю його небіжа. Гості гуртом заплескали у долоні та розташувалися півколом навпроти невеличкого помосту, заздалегідь спорудженого в кутку. Гомін миттю вщух. Максим збагнув, що безповоротно настала його черга.
Слова, котрі лунали зі сцени, він не мав права ані забути, ані переплутати. Аша дещо зблідла та грала гірше, аніж зазвичай, та лише Максим, завдяки спільним репетиціям удвох з нею, бачив її сьогочасні хиби. Загалом же вони припасли декілька цікавих рішень, які мали підкорити публіку, що зрештою і сталося. Коли він дістав з кишені даровану йому сопілку та, присівши на край помосту, заграв сумну мелодію, та Аша навшпиньки поволі закружляла над ним у чарівному танку, навкруги запанувала багатозначна тиша. Мабуть, достоту те ж саме відбувалося й біля фонтану, у Джамму, багато років тому. Кінець присутні зустріли гучними оваціями. Дядечкове обличчя сяяло від задоволення. Максим узяв Ашу за руку, й вони, вклонившись глядачам, зійшли зі сцени.
– Петре, дозволь тебе обійняти, – дядечко був зворушений, на очах у нього блищали сльози. – Незабутньо! Щиро дякую! Погляньте на нього, погляньте, – хизувався він, звертаючись до гостей. – Який він молодець, авжеж?     
Гості й собі підходили, аби привітати одного та другого: Максима й дядечка. Слідом за дядечком достоту так само трясли долоню Максимові, обійнявши дядечка, обіймали і його, а вже якщо цілували у щоку, то обидвох. Він зауважив, що поміж ними не робили жодної різниці. Лише місіс Хептон здалеку дивилася на них з невимовною тугою, причину якої було неважко збагнути.


На ніч гостей розташували у вільних покоях, у будинку їх не бракувало. Біля пірсу не залишилося жодного катера, вони усі мали повернутися лише вранці. Про втечу годі було й думати.
Він лежав на ліжку вбраний, за звичкою підклавши руки під голову. Зрештою, він би однаково не заснув. Завтра або дядечко намагатиметься його вбити, як тих двох, або цього разу все минеться. Схоже, дядечко залишився втішений. Гості та й він сам визнали у Максимові Петра Шемейко. Відтак, мета досягнута? А з іншого боку, з його попередниками хіба не так само було?
Максим подивився на годинника. Була вже глупа ніч. Гості напевне бачили другий сон. Він спустив ноги на підлогу й обережно прочинив двері. Його зустріла німа тиша. Він без зайвого клопоту сягнув краю коридора; визирнув за ріг, аби упевнитися, що й у тому крилі усі сплять, перетнув спорожнілу вітальню та крадькома проминув покій Чана.
Світло з Ашиної спальні добувалося крізь щілини у дверях. Він тихенько постукав. Аша впустила його до кімнати.
– Я вже хвилювалася, гадала, ти не прийдеш.       
– Я неодмінно мав прийти. У таку ніч залишитися на самоті? Нізащо!     
– Знаєш, мабуть, ти мав рацію щодо свого дядечка. Що не день він викликає в мені чимраз більший острах. Авжеж, саме острах. Здається, отепер, коли я почала його пізнавати, я його насправді боюся!   
Він геть забув, що доручив Аші підслухати розмову поміж дядечком та Чаном. Зараз це не видавалося йому настільки важливим. Але те, що вона йому розповіла, змусило його розгубитися й перетворило на тінь.
Насупившись, він заснував з кутка в куток; не знайшовши втіхи, гепнувся в крісло й удався в задуму. Минула хвилина, друга. Аша, не витримавши, спробувала вивести його з заціпеніння:
– Петре!.. Петре, прокинься!
Максим спав оком на її погляд та згадав, що в покою він не сам.
– Мені завдають думки мої попередники, – зізнався він. – Силкуюся збагнути, де ж вони схибили. Та щодалі над цим розмірковую, тим глибше переконуюся, що вони зіграли свою роль саме так, як цього вимагав сам дядечко. Чорт забирай, але тоді навіщо ж він їх убив?
Аша нічого не відповіла. Максим у розпачі дивився повз неї.
– Що б не чекало на мене завтра, почуваюся вкрай безпорадно, і саме це понад усе мене пригноблює, – він пригнічено впустив голову.   
Аша наблизилася та обійняла його ззаду, прагнучи утішити в міру можливості, у відповідь він безумисно торкнувся її пальців.
– Дозволь, я у тебе залишуся, – попросив він, відчувши її тепло.
Вона відгорнула пасмо, що впало йому на лоба.
– А як нас застукають?     
– Нісенітниця, усі сплять.    
Аша з ним не погодилася.      
– Хтозна! Будь-що може трапитися. Господареві зле. За останні три ночі мене будили аж п'ять разів. Що воно буде, коли Чан заскочить нас удвох? Посеред ночі, у моїй спальні… Ані мені, ані тобі дядечко цього не подарує.     
Максим зосереджено насупив брови. Аша, того не підозрюючи, навернула його на свіжу думку. Що вона там казала про дядечка? 
Вона продовжувала теревені, та він її далі вже не слухав. Як враз обірвав Ашу на півслові, схопивши за руку.
– А й справді, цікаво, як відреагував би дядечко, побачивши нас разом?.. Знаєш, я схильний гадати, що якщо вони дотримувалися правил, та це не допомогло, то, може, було б краще, якби вони вчинили всупереч їм? – Максим відкинувся на бильце крісла, його очі знову заблищали. – От послухай. У кожному з цих випадків дядечко зуживав різні епізоди з власного життя. Епізоди різні, та є в них і дещо спільне: жінки! Мене повсякчас дивувало: з якої такої речі він обрав саме цю тему? Чом не шпиль Нангапарбат або ж кіно, поживу для своєї пихи? Що такого було у цих сірих, на загал, не надто вже героїчних епізодах його молодощів? Попри всі зусилля, я не знаходив там нічого, на мій погляд, вартого уваги. Та з усім тим – жінки. Дядечко віддав перевагу їм, а не кіно й не підкоренню Нангапарбату. Чом для нього це так важливо? Те, що він не був закоханий, не підлягає сумніву. У його спогадах це тільки швидкоплинні зустрічі, та й годі. Будь у його житті кохання, пристрасть, це неодмінно знайшло б віддзеркалення у щоденнику. Перша жінка, перше захоплення… Але де там, жодного натяку на щось підхоже! Навпаки, як на мене, він виявляв до них радше байдужість, аніж потяг. Ось, до речі, і моя люба тітонька зі свого боку це підтвердила. І що ж, як наслідок? А ось що, – Максим клацнув пальцями, привертаючи її увагу. – З кожним актором дядечко щоразу влаштовував виставу, вітав гостей над вечір, а випроваджав щойно наступного ранку. Відтак, була ще ціла ніч. Завжди те ж саме: остання ніч напередодні того дня, коли він чинив розправу над власними акторами! Ніч, котра ставала ніби природним продовженням вистави. Та й хіба лише ніч? Зрештою, що там казати, за великим рахунком усе моє перебування на Цейлоні – ось вона, справжня вистава. Оце я і спустив з ока! Метикуєш?..      
Аша непевно знизала плечима.
– Не знаю… Жінки, гостини, нічні вистави…     
– Отож-бо, – Максим з прикрістю згримасував, – жінки, гостини, нічні вистави... – повторив він слідом за нею. – Як ти не розумієш? Дядечко нікого зроду не кохав. Він був... імпотентом! (У неї відвиснула щелепа). Саме так! Уяви: дядечко – змієлов, дядечко – завойовник Нангапарбату, дядечко – кінозірка. Аж раптом: дядечко – імпотент. Оце так збиток гонорові! Ні, це була саме та частина його самого, з котрою він нізащо не погодився б примиритися. Для нього було вкрай важливо знищити, стерти назавжди цей факт зі свого життя. Саме це він і мав на меті вчинити за моєї допомоги. Ти мала стати тією самою Ашою, яка розвіяла б усі сумніви. Ти і я, ми удвох покликані були заповнити болісну для його марнославства прогалину юнацьких років. Отут вже він, як і слід було чекати, ганьби собі не завдав. Вже те, що ми зблизилися, аж ніяк не назвеш випадковістю. Нас лише двоє було у цій божевільні, оточеній джунглями. Як же тут не зійтися, на втіху дядечкові! Інакше ми б самі з'їхали з глузду. Хіба ні? Він, певна річ, знав, що, рано чи пізно, це мало статися, і насамперед тому, що сам цьому потурав, штовхаючи нас в обійми одне одного. Радіючи з того, що знайшли собі віддушину, ми обоє ані на мить не переставали бути маріонетками в його руках. Йому залишалося тільки чекати, коли зійде посів. Поміж тим ніхто не мав права здогадатися, що ж діється насправді. У цьому він не наважувався зізнатися навіть самому собі. Як на мене, тепер я розумію, чому він відмовився лягти до клініки: чи не тому, що там вийшов би наяв цей його недолік? Смерть його так не лякала, як правда.       
– Тож ті актори…     
– Вони не виправдали його сподівань. Вбиваючи їх, вкупі з ними він намагався вбити саму думку про те, що колись був імпотент.      
Аша з розумінням хитнула головою, а проте за мить вкотре завагалася.
– Гаразд! Та це лише припущення.
– Котре нескладно перевірити.     
– Яким чином?
– А от яким, – він узяв з її столу кухонного ножа та рішуче надрізав правий бік власної долоні. Краплі крові задріботіли, стікаючи на біле простирадло. – Це єдине, що я спроможний для нього зробити.     
Затуливши долонею рота, Аша, вочевидь, намагалася стримати переляканий зойк, неначе це й справді була її кров.


Максим не став повертатися до себе. Вдосвіта на віллі зчинився гвалт. Отже, Чан вже увійшов до його покою та застав лише побгане ліжко.
Аша мала спокусливий вигляд у нічній сорочці. Ще більше, аніж у купальнику. Оголені плечі вилискували рівномірною засмагою, вражаючою на білому тлі. Шкода, що вранішнє сонце не прозирало до її кімнати.
Обоє здригнулися на вимогливий стук у двері. Втім, сумніви дещо спізнилися, тож Максим дав знак. Аша підійшла до дверей та повернула ключа, що стирчав із замкової щілини.
На порозі постав Чан, як ніколи, позеленівши від люті. Гості юрбилися за його плечима.
Максим почувся так, немов він когось кохав, та раптом спалахнуло яскраве світло, й виявилося, що зала заповнена глядачами.
– Сер, – обурився Чан, – вашим зникненням ви завдали усім нам чималого клопоту. Ми вболівали, як би з вами нічого не трапилося. Я мав на це особливу підставу. Ви ж знаєте, я відповідаю перед вашим дядечком. А надто все, що ми тут бачимо, заслуговує на справжній осуд. Як ви зважилися на цей негідний вчинок, тим часом коли дядечко у такому стані! Ви, на котрого він покладав стільки надій!       
Саме цієї миті гості уступилися з дороги дядечкові. Той увійшов, спираючись на плече Мак-Раста.
– Ох, сер, – покутно поскаржився Чан, – мені так прикро, що не спромігся запобігти цьому жахливому неподобству.     
Дядечко прикипів очима до червоної плями, що розпливлася простирадлом. Щось у них з'явилося неземне, тож навряд чи він і надалі дослухався до слів Чана. Гості вважали за краще не втручатися. Враз, наче прокинувшись, він захопив потеплілим поглядом натовп, що його оточував.
– Будь ласка, Чане, не чіпай їх, – несподівано примирливим тоном відповів він. – Хіба ти не бачиш? Вони ще напровесні життя. Прошу вас, панове. Даруймо їм те, що вони вчинили. Врешті-решт, хто з нас у цьому віці не припускався подібних помилок?    


Незабаром Максим почув, як Чан у прочинені двері панорами Нангапарбату, звертаючись до дядечка, сповістив про від'їзд гостей. І справді, останній катер щойно відчалив від пірсу.
– Гаразд, Чане, – відповів дядечко, виходячи звідти й зачиняючи за собою двері. – Я неабияк втішений.    
Забачивши Максима, він повабив його пальцем. 
– Петре! Ходи-но сюди… Не бійся, я тебе не лаятиму, – додав він, зауваживши, що той вагається. – Я лише хочу вкотре на тебе поглянути.     
Максим наблизився, вирішивши довести дядечкові, що він його анітрохи не боїться. Їх очі спіткалися зовсім близько, на віддалі простягнутої руки. Поборознене зморшками дядечкове обличчя випромінювало саму лише доброту й лагідність.
– Бачиш, Петре, нехай ти і заслуговуєш на покарання якнайсуворіше… – він скрушно хитнув головою, – та що я вдію, коли ти весь у мене вдався! Дай-но мені тебе обійняти. Я дуже люблю тебе, Петре!     
Дядечко притулив його до себе, обіймаючи та поплескуючи по спині. Набігла сльоза, він змахнув її, а тоді озирнувся до Чана.
– Ходімо, Чане. Відведи мене, будь ласка, до Немезіди. Година впала, й тепер я постану перед нею з погідним серцем.     
Сонце встигло вже ген-ген підбитися над океаном. Пальми залишали на піску густі й короткі тіні. Море безтурботно напускало хвилі на берег, зневажаючи перебіг часу.
Аша сіла край берега, підібгавши коліна та втопивши у них підборіддя. Максим наздогнав її і теж примостився поруч.
– Куди це вони? – поцікавилася вона.
– У минуле, – відповів він, знизуючи плечима, та зрештою мав рацію. – Тут їм більше нічого робити. Як сказав би дядечко, цей світ давно вже їм не належить... І знаєш, що? – додав він за мить. – Можливо, це й марна самовтіха, але я таки сподіваюся, що мені довіку не доведеться зістаріти.     
Вона легко здогадалася, що він мав на оці.

