Ревідкриття
Сердюк Володимир


( Присвячується тим, хто про це ще не здогадується. )


Сідало сонце. Відчуття тихої радості опустилось на мене разом із сутінками вечора. Короткого, як то восени, тихого й безвітряного. Я був злегка ошелешений цим відчуттям, яке, нарешті, примирило мене з моїм метушливим містом і важким нервовим днем, подарованим ним.
Я довго блукав парком, вдихаючи пахощі опалого листя, дослухаючись до заспокійливого сміху дітей та цокоту камінців, яким відпочиваючі підкликали брунатних насторожених білочок, обіцяючи їм їжу. Білочки були довірливими, і їх легко можна було підкликати, зате ніколи не вдавалося погладити.
Нагулявшись досхочу я залишив парк і перед тим як всісти до автомобіля, застібаючи рукавички, поглянув на небо, намагаючись передбачити якою буде погода, і спокійно відмітив, що небокрай налився червоним, віщуючи вітер.
Вдихнувши на повні груди, я відчув невірогідне, обвальне полегшення, як коли скидаєш важкого рюкзака після довгого пішого переходу. Я відчув свою молодість, і місто вже не здавалося мені ні напруженим, ані ворожим. Двигун машини працював заспокійливо-рівно, в теплому салоні було затишно і спочатку злегка запахло пропан-бутаном, та рух витіснив цей запах, замістивши його нейтральним запахом теплого заліза, який наповнював душу впевненістю.
Коли я проминув центр і навкруги поменшало рекламних вогнів, з неба почала сочитися м’яка, дрібненька мжичка, яка спочатку не заважала, але за деякий час примусила ввімкнути «двірники», які сьогодні не дратували мене своїми пружними монотонними порухами, а нагадували свого далекого предка метронома і, отже, музику, і все, що з нею пов’язане: піднесення духу, спокій і лад в думках. Радіо саме награвало щось розмірене, танцювально-фонове, і я навіть зменшив швидкість руху, щоб потрапити в унісон гармонії звуків, рухів, кольорів та пахощів.
Лад панував навкруги, і лад панував у моїй душі.
Повільно проїжджаючи порожніючими вулицями, я відчув, що, нарешті і в моєму житті панує лад. Щонайперше, лад із самим собою, а потім з містом,що оточувало мене, зі скромною тихою європейською природою, яку моє місто не розчавлювало в собі і не відштовхувало від себе, а якось шанобливо-лагідно розсувало, звільняючи простір для нових будівель, де-не-де залишаючи великими шматками недоторканий ландшафт: то озерцем, то диким лісистим схилом чи зачарованим охайним парком ламаючи бездоганно прямі смуги вулиць та ряди бетонних будинків. Колись, пам’ятаю, любив це місто і ця любов була взаємною, багатообіцяючою та заохочуючою. Потім був період розлучення, після якого я повернувся до міста цілком іншим, можливо навіть чужим його розмірено-цивілізованому існуванню, але, незважаючи на це, місто прийняло мене, давши шанса влитись у його раціональне, корисне і взаємотолерантне життя, даючи змогу придивитися до його традицій та звичок і, врешті-решт, вирішити, чи по дорозі нам, і обдумати, а куди я, власне, пориваюсь.
Залізничний вокзал обдав мене хвилею тривожних звуків сюрчків, металевого брязкоту, рипу раптового гальмування та какофонії перонних об’яв. Проїжджаючи повз нього я намагався не кидати погляду праворуч: не люблю я вокзалів, забагато їх було в моєму житті. Їхня плутанина різнобарвних вогників, людська метушня та чадні пахощі буфетів завжди нагадують про людську загубленість, самотність та невпевненість у вірності обраного шляху. Вокзал був чимось чужим у цьому місті.
Чоловічий улесливий голос розповідав по радіо про відкриття Америки Колумбом. Треба було б перейти на іншу хвилю, але не відрегульований світлофор, скажені таксисти, цілеспрямовано-поспішні відвідувачі вокзалу створювали посеред дороги таку колотнечу, яка потребувала потроєної уваги, і тому голос все розповідав та розповідав про труднощі мореплавання, аж поки я не проминув і вокзал, і пакгаузи, звертаючи до пивзаводу.
Я продовжував слухати слова тієї розповіді і відчував, що, коли усе оте правда, то якась вона не така, вилизана, мов слухняний причесаний хлопчик у чистих черевиках. Показушна, не глибока.
Моя генетична пам’ять знала іншу.

*		*		*

ЧЕТВЕР, 6 вересня.

Ми вирушили від мілини о восьмій ранку й при сильному вітрі з моря пройшли до заходу сонця 60 миль, або 15 ліг.

На Псячих островах )* *) Одна із назв Канарських островів узяли воду, дрова, м’ясо та все інше, що знадобиться. Йшли цілий день і ніч за спокійної погоди й уранці опинилися між Гомерою та Тенеріфе. Плутарх називав їх островами Щасливими. Дай Боже, щоб і нам пощастило.

*                    *                    *


Темрява загустіла майже до нічної. Густе блискуче небо стало темно-синім, теплий вітер інколи жбурляв у машину зарядом мжички, а то відносив завісу з крапель вбік і тоді, з десяток секунд, жодна з них не торкалася землі, пролітаючи над дорогою і, виконавши складне «па» дивовижного танцю, повільно й ліниво опускалися на зелену травичку газонів та в чагарі пустирів, на яких ще не почалося активне будівництво.

Виїхавши за місто, я почув запах куряви, ніби спокійна нудна вулиця обернулася на романтичну сільську дорогу-гостинець. Зранку і до підвечір’я я поспішав, постійно звіряючись з годинником і, все одно не встигаючи виконати всіх своїх обов’язків, і, здавалося, що така круговерть продовжуватиметься вічно. А ось тепер час зник. Я зняв з лівого зап’ястка годинника і пожбурив його до «бардачка», відчуваючи новий приплив полегшення, бо його цокання, навіть нечутне, дратувало мене завжди, нагадуючи про невідворотне.
Я керував, дивуючись сліпуче-білому кольорові розділової смуги і дивним бурим хмарам, пробитим зеленими та жовтогарячими плямами, в мені була спокійна пустка і впевнений захват від невиправного відчуття, що радість ця випадкова, недовговічна і нічим не підкріплена. Я ж бо знав, що майбутнього немає, і хоч руки мої ще впевнено тримають кермо, схоже на вузол, що з’єднує лінію минулого з точкою сучасності, знав наперед, що лінія майбутнього з цієї точки не виходить і радість моя сигналізує лише про одне - хвилина, про яку я мріяв і якої уникав відволікаючи, настане свого, строго визначеного часу, а цей час трапиться сьогодні вночі, і змінити вже нічого неможливо, бо їду я саме в тому керунку, де вона на мене чекає.


П’ЯТНИЦЯ, 7 вересня.

У п’ятницю і до третьої ночі в суботу море було спокійне. Люди теж спокійні, поступово прочухуючись від похмілля, починають працювати нормально. Це вже не перша моя подорож, але цього разу капітан у нас не дурний, цього разу дійдемо.
У трюмі борсаються черепахи, котрим доста морської трави, щоб залишитися живими, час від часу подають голос морські леви, яких ми теж почнемо їсти, коли обридне солонина. У трюм завжди просочується трохи води, їм там затишно. Юнга ловить для левів рибу, а морську траву для черепах збирає вилами з-за борту. Селяни-матроси скиртують її за всіма правилами, намагаючись зробити це перед прогулянкою капітана. Втім, він частіше гуляє ввечері, а вдень сидить у своїй каюті, ворожачи над таємними планами, наше ж діло просте й знайоме - чекати.


                                     *                         *                      *


Це все почалося з того часу, коли на війну стало можливим їздити на автобусі. То було б смішно, коли б не було так сумно.
Поїхав. Повернувся.
Усе страшенно просто і тому до жаху нереально. Проблема ще й у тому, що ірреальне починається після повернення сюди. Ніби хтось перетискує сонну артерію і, жуючи мозок, тягне за завісу, у Задзеркалля, розріджуючи реальність, занурюючи в лунатизм, думковий мазохізм і сомнабулізм наяву.

Як сьогодні, коли дрібний дощик туманить вітрове скло, розмиваючи обриси вулиць мого міста, плутаючи думки, присипляючи почуття, відкриваючи третє вухо для кличу: «Час!».

Пора повернутися до тієї, яка поїхала в ту країну не за мною, але знайшла там мене. Вона навчила мене жити. А що зробив для неї я? Я забув, хто ти, моя кохана. Я забув навіщо ти. Я думаю про тебе завжди, але я забув. Дріжжовий завод гидко смердить, моя машина їде повільно, і салон переповнився смородом самогонної закваски. Куди я їду? Мені нікуди не потрібно їхати, і я спиняю автомобіля, вимикаю двигуна, гашу ліхтарі. Думаю, відкинувшись на м’яку спинку сидіння. Думаю про тебе.
Коли я думаю про тебе, мені спокійно, мені добре і навіть не хочеться пити. Але я п’ю, бо щось зі мною не гаразд. Я не чую твого дихання, не відчуваю твоїх думок. На мить здається, що ти облишила думати про мене, відмовилась підтримувати зі мною емоційний зв’язок і почала хвилюватися за когось іншого. Вболіваєш за нього, переймаєшся його проблемами, а я випав із засягу твоєї думки. Що ж, буває, і це могло трапитися набагато раніше.
Нам потрібно побачити одне одного, а для цього я повинен прийняти рішення, і я приймаю його: я вирушаю до тебе.


                                    *                  *              *


СУБОТА, 8 вересня.

О третій ночі в суботу подув північно-східний вітер. Ішли своїм курсом на захід. У ніс судна весь час били великі хвилі, що утруднювало шлях каравели, тому за ніч подолали лише 9 ліг.
Мав цікаву суперечку з боцманом, котрий повторював безглузді людські балачки про те, що у понеділок зірвався з кріплення штурвал внаслідок моїх підступів, бо каравела належить мені, а я, бачте, уникаю цього плавання і, взагалі, замишляю зле.

Звичайно, я не відкрив йому, хто саме планував і фінансував подорож, і, отже, навряд чи він змінив свою думку, але, мало-помалу, розмова наша перетекла в інше русло. І ми поговорили про те, що така велика подорож у незнане стала можливою лише тому, що настала інша епоха, часи кардинально змінилися, і, відповідно часам, змінилося й людське мислення: воно стало новим. *)   *) Дуже стара пісня.  
Сучасна людина повинна злетіти духом над метушнею буденності і усвідомити своє велике призначення пізнати мудрість світу. Хоча б свого. Та, бажано, й сусідніх, сходи до котрих відчинені для кожного.
Згадали й імператора Хуана, **) **) Мається на увазі Хуан ІІ португальський який дев’ятнадцять років тому відмовив мені в дозволі на плавання, і дійшли згоди, що життя рухають вільнодумці. Будь-який імператор, його уряд та військо, можуть протистояти лише невеликій кількості вільнодумців. Коли людей з іншим способом мислення стає тисячі, розумний можновладець дозволяє їм робити, що хочуть, інакше він впаде і буде розтоптаний разом із старими ідеями, бо ідеї - це кров політики, а кров постійно омолоджується, незалежно від нашого бажання.
І, взагалі, зірки нам сприяли і рік був щасливим; цього року ми звільнили країну від чужинців, ***) ***) Мова йде про Реконкісту ось чому з’явилася можливість та виникла необхідність розпростерти вітрила і вирушити на пошук інших світів, бо вільний народ завжди обирає вільні шляхи, вільний спосіб дій та думок.


                                     *                     *                 *


ДАІ-шники на кільцевій розв’язці байдуже ковзнули сонними поглядами по моїй машині. Я проїхав повз них дуже повільно, мені теж було байдуже, зупинять чи ні. Притискаючись до правої брівки, я в’їздив під залізничний міст як у ворота іншого світу, але то був мій світ і, вирвавшись з-під гуркотливого склепіння на той бік, я занурився у хвилю любові, що обволікла з усіх боків. Посміхаючись цій чудовій хвилі, я теж дарував любов усьому сущому: ночі, розбитій дорозі, сонним будинкам, у яких спали мої улюблені люди.

Шкода, що їх не було на вулиці цієї пізньої години. Хоча, чи буває коли запізно для любові? Нісенітниці. Любов є Завжди і Скрізь. Ось вона оббризкала крізь щілину мої губи та щоки, вибухнувши з калюжі. І я посміхаюсь їй навзаєм, бо любов приємніше дарувати, ніж навіть отримувати. Ет, відкрив Америку.
Цікаво, чи любить Америка мене?
Я її ненавиджу. Чому? Ніхто вам не зможе відповісти, хіба що зможе пояснити, як дійшов до цього почуття:

Ми вчимося у школі, Америка воює у В’єтнамі, підтримуючи «антинародний» режим. Як можна любити цю країну? Зате, які молодці Боб Ділан та Джейн Фонда. До того ж, ми вивчаємо англійську, а як можна вивчати мову, не люблячи народу?
Ми вчимося гуманізму у Селінджера та Воннегута, в наших кімнатах висять портрети Хемінгуея, але нам заборонено слухати «Голос Америки», ні нашою, ні англійською; ефір хрипить і виє, глушачи усе, що йде «звідти». Єдина англомовна газета, дозволена нам до читання, - «Morning Star». Але листів не можна надсилати навіть туди, вони повертаються з КГБ, прикрашені цинічним: «Содержимое не просматривается.»

Вчителі та комсорги на політінформаціях клянуть американський імперіалізм, а ми приходимо до школи в американських джинсах. «Дивіться! - гнівно вигукує вчителька (зараз вона мешкає в Америці), - До чого можуть опуститися імперіалісти, вони пришивають герб своєї держави на задню кишеню штанів!» А у хлопчачій душі потерті «Silver Dollar» залишаються на все життя мірилом ШТАНІВ, взагалі.
Міліціонери відловлюють нас на вулицях і примусово стрижуть наші «американські» зачіски. Ми пояснюємо, що хіппі - за мир, як і весь Великий Радянський Народ, та міліціонерам це зрозуміти важко.

Ми мріємо Голлівудом і ходимо лише на, не часті, американські фільми. Навіть дурневі зрозуміло, що їх повинно бути більше, коли прибуткові, але наш уряд примушує нас дивитися сов. агітки, зроблені ким завгодно, тільки не професіоналами.
Врешті, нас призивають до війська. Територія військового містечка втикана щитами з написами: «Наш потенційний ворог» та зразками військової техніки і обмундирування. І, хоча ми стоїмо на радянсько-китайському кордоні, техніка і одяг на малюнках - американські. Але нас те мало хвилює; у відсутність офіцерів, ідучи колоною, ми співаємо арії з «West-side Story», а щити з гарними американськими танками та літаками стають схожими на рекламу і виглядають доречно.
Комісари готують нас воювати проти американців, не забуваючи нагадувати, що на Ельбі ми були союзниками. В голові сумбур. Вдень ми вивчаємо ТТД *)  *) Тактико-технічні дані «Tomahawk» та «Starfighter», а вночі мені сниться Мерілін Монро.
Я ненавиджу Америку чи люблю її?

Учора ми цілувалися у програмі «Союз-Аполон», а сьогодні ображаємося, що нас обізвали «імперією зла». Таке враження, ніби нами керують божевільні. Ми ненавидимо Америку, але купляємо її хліб. Чи, може, так ми її любимо?
На Чукотці старі тубильці показували мені «Winchesters», до яких вже давно не було набоїв, але які зберігалися, мов найдорожчі реліквії. Ми пили з чукчами одеколон, і я запитував:

-За що ви любите американців? Чим вони кращі за нас?
-О, то були білі люди!
-А ми?
-А ви? А...! Ви - росіяни.
Одеколон засмердів усю ярангу і не ліз до горла, та ми його все одно пили. Напившись п’яним, я плакав, не відаючи, кого жаліти більше - чукчів чи себе: моя бабуся з дідом вінчалися у 1916 році в місті Бостоні у православній церкві на Леверетт-стріт. Можливо, тому я не люблю Америку, що не відкрив її? Це дуже давня історія...

Відкриття триває й сьогодні. Щосекунди.

*                   *                *


НЕДІЛЯ, 9 вересня.

Цього дня пройшли 15 ліг. Капітан вирішив відлічувати шлях менший, ніж подолали, - на той випадок, коли подорож виявиться тривалішою, щоб команду не пройняв страх і розгубленість. Уночі подолали 120 миль, по 10 миль за годину. Моряки погано стернували відхилившись більш ніж на чверть градуса на північний схід, а, можливо, й наполовину, за що капітан неодноразово вичитував їм.

                                     *                     *                 *


Монета, Монета, *)  *) Древня богиня пам’яті така сувора, але така палко любима мною, невже ти покинула мене і більше не будеш з насупленими бровами ганяти у вишневі садочки, над якими ще гудуть хрущі, та на лід протоки, перетятий ланцюгами, над яким дме п’янкий вітер, котрий червонить наші щоки та зриває подих, викликаючи запаморочення від передчуття різні, пиятики і окриляючого усвідомлення нашої величі та безсмертя. Невже ні? Я молю Тебе, закинь мене туди ще раз. А потім ще кудись, де нас знову буде багато, ми будемо молодими й голодними, і вітер зриватиме з наших уст і жбурлятиме об лід, а далі нестиме за море наше скажене: «Слава!».

А може, ті часи вже минають безповоротно, і ось я їду, такий гарний і такий багатий, нічним містом, бурмочу крізь посмішку: «Солдати не повинні гинути просто. Солдати повинні гинути героїчно. З того часу, коли солдати починають гинути просто - світ валиться».

А може, я став застарим для цієї справи... Останніми роками мені все частіше бачиться Бігун.

Він не спеціаліст у цій справі, хоча й біжить швидко. Спина - ось що мене вражає в ньому завжди; він тримає її занадто прямо, ледве не відкидаючись назад. І коліна підіймає занадто високо.
Це було давно, коли ще замполіти керували країною, хоча на тій війні я їх не пам’ятаю: командували нормальні командири, і робота в «полі» була цілком нормальною: «висунутись на «відправну», «виконати розвідку», «зайняти позицію». За нашими плечима хтось волочив скрині, а хтось вже окопував техніку «по повному профілю», а ми ніби палили, хоча я й не палю, так, стирчали, розглядаючи незвичний крайобраз, коли він вистрибнув з кущів і побіг униз схилом, сяючи своїми дивними штаньми. Його лікті були притиснуті до боків, і біг він не озираючись.
Ми не знали, ані хто він, ні що робив у кущах, тільки бачили - чужий, і відчували - втече!
Він біг зигзагами, а ми, не дивлячись один на одного, розуміли, що ніхто нічого не встигне зробити до того, як близький bush *)  *) Ліс (англ.) проковтне його. В долі секунди напруженої тиші я хотів почути клацання затворів, крики «Ха!», сум’ятицю, але тиша була дзвінкою, гіпнотизуючою, заворожуючою.

Мені здавалося, що всі чогось чекають саме від мене. І, хоча й сам від себе цього не сподівався, руки мої смикнули гранатомет до стегна і натисли на спусковий гачок. Все це було не за уставом, дії мої були не вірними, а обличчя заливала фарба сорому від того, що граната летіла по прямій, але не як стріла, а як ліниво кинутий камінь, обертаючись в польоті і щось занадто вже швидко знижуючись, а хлопчина відбігав вліво, усе більш віддаляючись у безпечну зону. Тільки раптом він пригнувся, знову випростався і побіг праворуч, до туманного сліду трассера, аж поки путі їхні не перетнулись. Граната вдарила його в потилицю за правим вухом.

Він сам до неї підбіг.

У мені були злість і задоволений азарт.
-Кто?!!
-Вахлак!
-Зеленый, присваиваю звание ефрейтора!
-Да ну...
-Смирно!
-Служу Советскому Союзу!

Тоді ми ще служили йому. І я майже рік проходив ганебним єфрейтором, поки не виповнилося дев’ятнадцять, коли я став молодшим сержантом.

Чому ж сьогодні, по багатьох роках, коли я знову і знову бачу Бігуна, мені шкода, що він не відбігає ліворуч, а тягне вправо, підставляючи свою стрижену потилицю під димову дугу, котра впирається одним кінцем у мій живіт, а іншим, ніби хоботом, дістає улоговинку за його правим вухом, чи на кшталт пуповини зв’язує нас - мене живого і його мертвого.
Мені сумно. Я незадоволений. Щось не так.
Здається, ми навіть не ходили подивитися на те, що валялось перед кущами. Щонайменше я.
Тієї ночі дуже голосно вили чужі шакали. А зараз, уві сні, усе це відбувається в цілковитій тиші. Навіть постріл. І чого йому не біглося вліво?

                                       *                   *                *


ПОНЕДІЛОК, 10 вересня.

За день та ніч пройшли 60 ліг, а налічили тільки 48, аби люди не дивувалися, що подорож триває так довго.
Подорож у незнане. Що чекає на нас там? Я передчуваю розкіш. Комусь мої розважування можуть видатися белькотом неосвіченого моряка та замшілого провінціала, що ж, можливо, я й такий, але я вже бачив таке, що довго ще не відкриється християнинові: я був у Мулай-Ідрісі, *)  *) Місто на території Марокко котрий, здавалось би, не повинен існувати посеред розпеченої пустелі Сахара, барханами схожою на море. Ця таємнича чудова перлина існує, і я блукав його камінням, дивуючись могутності Альмогадів. **)  **) Мусульманська середньовічна династія. Одначе, щоб не образити могили друга пророка, спати йшов до біломармурового давньоримського Волюбіліса, ***)  ***) Давньоримське місто забутого, загубленого, але прекрасного зі своїми скульптурами, колонами, яскравими мозаїками атріумів і чудом діючої каналізації. Люди не мешкали в ньому вже багато століть, а свіжа вода все наповнювала басейни.
Між Мулай-Ідрісом та Волюбілісом була відстань усього лише дві тисячі кроків та тисяча років. Цікаво, які часи та відстані лежатимуть поміж мною та читачем оцих записок?

                                     *                     *                   *


Я чую невдоволені вигуки: знову щось не так. Усі хочуть, щоб я жив «нормальним» життям. Ну всі. А коли я питаю, чому треба жити «нормально», вони замовкають. Ми не розуміємо один одного. Їм шкода мене, такого нерозумного, самотнього, котрий відбився від череди. Ось у чому справа. Той, що простує в колоні з іншими рівною дорогою, не розуміє дивака, котрий продирається крізь нетрі та блукає наодинці.
Народився, отримав «синдром Мілгрема», ****)  ****) Синдром постійного страху приєднавшись до лав тих, які бредуть до смерті знайомим шляхом. Не хочу.

Я ж вас не тягну за собою у хащі незвіданого, облиште й ви мене. Пробивайте талони на контрольних етапах: «закінчив інститут», «одружився», «отримав пенсію»... Спробуйте зрозуміти, що я випав з вашого гурту. Без образи, просто випав і все. Щось в мені не так. «Я согласен бегать в табуне, но не под седлом и не в узде...», «Мир ловил меня, но не поймал». Цікаво, хто зараз орендує В. 496 Reyn, Ohio. *)  *) Ловці душ і тіл. 
Мужчина завжди діє так, як йому хочеться, а хлопчик - так, як, на його думку, повинен діяти чоловік. Чому я так довго залишався хлопчиком, наробивши купу помилок?

                                      *                   *                    *


ВІВТОРОК, 11 вересня.

Того дня пливли своїм курсом на захід і подолали понад 20 ліг. Побачили уламок щогли із 120-бочкового судна, але не змогли виловити його. Вночі пройшли 20 ліг, записали тільки 16.


                                     *                      *                  *


Міліцейський патруль зупинив мене, за сто метрів до мосту.
-Ви п’яні! - закричав у віконце міліціонер. Я мовчав. А що було казати?
-Дуйте в трубочку! Дуй! - наказав даішник. Я подув у рурочку, надимаючи гумового пухирця.
-Кондом! - здивувався я.
-Не виступай! - огризнувся міліціонер, зробивши вигляд, ніби не дочув. Я собі дув, і нічого не траплялося.
 
-Треба почекати, - промимрив постовий. Потім потріс апаратом, ампула не позеленіла та й годі. Він підкликав напарника.
-Поглянь, він же п’яний, ні?
-Звичайно, п’яний, хіба ж не видно! - зашипів інший.
-А індикатор не реагує.
-Нехай дихне!
 
Я дихнув, він нюхнув.
-Дідько його знає, - почухав потилицю перший. - Проїжджайте.
Я ввімкнув двигуна і повільно рушив авто.
-Гей! - заволали вони, - Стій!
Я зупинився.
-Щось трапилось?
-Так моста ж розбито. Там нема дороги.
-А чого ж ви тут стоїте? - запитав я, і тепер вже вони промовчали, перезирнувшись.

Я вийшов з машини і мовчки пішов уперед, поступово занурюючись у туман. Яка різниця - є міст чи немає; мені потрібно було туди, і я напевне знав напрям руху.

                                       *                  *                  *


СЕРЕДА, 12 вересня.

Прямуючи своїм курсом, за день та ніч подолали 33 ліги, зафіксували менше. Коли моряки зібралися на вечірню молитву «Сальве», яку кожен співав на свій лад, капітан попросив усіх справно нести вахту, бо тому, хто першим побачить замлю, він подарує шовковий камзол, а король і королева обіцяли за це десять тисяч мараведі *)  *) Золота іспанська монета державної ренти. Люди розійшлися у доброму гуморі, лише тесля раптом розсопливився і почав бідкатись, що його жінка знов народить дитину від святого духа, поки він у морі.


                                     *                      *                    *


По радіо транслювали музику. Музики не грали її, вони навіть її не виконували, музики скаженіли. **)  **) Сучасна музика вже, по суті, не є тільки музикою; з неї теж може починатися вхід до пітьми. Вони були з цього світу, де я опинився, коли не стало любові; мій коштовний радіоприймач, моя гарна машина, мої зручні чоботи із свіжим запахом нової шкіри, бидлячий запах мого лосьйону, гарна каблучка на моєму пальці, гроші, які можна було не рахувати, і час, який потрібно було міряти, навіть оцей сіренький дощик були реальними, були, гад, абсолютно тутешніми і намертво вписаними в моє життя. Саме моє життя було вписане в них, вважалося, що я не можу без них існувати, повинен бачити їх, повинен шукати їх, повинен любити їх, мов пес. Кожен мій крок і кожне слово були загоді виміряні предметами: скільки я вартую, скільки я маю і скільки їх я зможу отримати ще.
Не так звана «музика» викликала в мені прилив злості, злість була в мені завжди, і це вона підштовхнула мене до аналізу своїх почуттів: жага до руйнування, тяга до всього неживого, любов до механічних об’єктів - ось що я являв собою у цьому житті, де, начебто, все було влаштоване наперекосяк. Саме в мирному житті, де всі живуть серед живих, я відчув у собі симптоми некрофілії: «...та любов до механічних об’єктів».
Звідси треба було вириватись. Можливо, саме про це й кричали оті біснуваті музики з немитими головами, тому я й не вимкнув радіоприймача, я покинув і приймач, і машину. Шлях вів мене у темряву, темрява мене притягувала. Поринаючи в неї, я викрикував ім’я коханої жінки зі свого недавнього минулого, і крик мій був криком пораненої тварини, бо поранено мене було кудись глибше, ніж у серце. *)  *) Прийом езотеричної практики. У Бога багато імен, та досягти трансу можна й повторюванням простого «ом».

*		*		*

ЧЕТВЕР, 13 вересня.

Рухаючись на захід, подолали 33 ліги; зустрічні течії заважали йти. Цього дня компас відхилявся на північний захід.

Колись скажуть, що ми натрапили на невідому землю випадково. Нехай кажуть. Нові покоління завжди вважають себе розумнішими за попередні і думають, що предки все робили не так, а що вже не мали уявлення про довколишній світ, то про це навіть і мови нема. Звідки вони могли щось знати, жили ж-бо так давно тому.
І ніхто не задається думкою, чому ми так далеко відхилились на південь, мало не до екватора. А відповідь проста-простісінька: тому, що Ерік Рудий п’ятсот десять років тому відкрив Вінланд, а Б’ярні Гер’юлфсон п’ятсот шість років тому побував у внутрішньому морі нової землі і, за всіма ознаками, клімат там суворий, північний, і, отже, ані садів Едему, ані Землі Обіцяної, ані Ріо-де-Оро там немає. Себто, вони є, з усією своєю казковістю та багатством вони існують і чекають на мене, але не там, а набагато південніше, там, де Адам міг ходити без штанів. І я досягну тієї землі, хай навіть доведеться порушити межу, встановлену Папою. **)  **) Щоб припинити війни, Ватікан поділив Землю між Іспанією та Португалією. А тоді, будь що буде, переможців не судять.

Та й, після того, як я виконаю свою Місію, не хвилюватимуть мене такі дрібниці.


                                    *                    *                    *


Спершу це все видається страшенно важливим. Ти летиш на боротьбу з темними силами. Для перемоги над ними готовий віддати все, що маєш, і навіть більше. Прилітаєш і бачиш, що тутешні люди зеленого поняття не мають про ті цілі та гасла, які покликали тебе на боротьбу. Інколи навіть не знають, на чиєму вони боці.

Тоді починається нудьга. Отуплююче очікування невідомо на що. Ти ще сам до себе бурмочеш про демократію та право народу на самовизначення, але тебе засмоктує та розбещує безсенсовне табірне існування. З кожним днем тобі все менше хочеться воювати і все більше хочеться до лазні. Тобі обридає дармове вино, тобі бажається молока або просто чаю.

І ось, коли ти геть забув, навіщо сюди приїхав, і вже хочеш додому, ЦЕ трапляється.
Воно навалюється раптово, невідомо звідки і невідомо коли. Серед стогону та гуркоту, стоячи по коліна в болоті, голодний і холодний, ти з жахом починаєш розуміти, що ОЦЕ все не для людей - воно проти них.

На фоні довгих місяців очікування, хвиля жаху, для стороннього, виглядає короткою. Але для тебе вона стає всеоб’ємною, і, здається, ти інакше й не жив, як у суцільному жахові, котрий вже ніколи не відступить.
Ти біжиш, щось робиш, можливо, навіть стріляєш, в тобі може бути гнів на тих людей, які намагаються тебе знищити, але частіше в тобі пустка, ніби падаєш з водоспаду серед повної тиші. Усе, що було таким важливим, більше не існує, тому що був спалах, і ти бачиш усе в іншому ракурсі: жовта глина та дрібна сіра галька чомусь стоять перед тобою стіною, закриваючи краєвид і залишаючи лише вузеньку рвану смужку блакитного неба далеко внизу, в самому куточку ока.

Щось тепле витікає з твого рота і тече догори по щоці, заливаючи лоба. Хтось, пробігаючи, наступає на тебе, але це вже не важливо. В тобі не залишилось жодного слова і жодної думки, лише сум, що не можеш більше дихати. «Ось як це буває», - думаєш ти, відверто дивуючись, що з-під каміння росте кущик попелястого моху, дуже схожого на оленячі ріжки.

                                       *                      *                        *



П’ЯТНИЦЯ, 14 вересня.

Пливли своїм курсом на захід і пройшли 20 ліг, записали менше. Люди розповідали, що бачили чайку та птаха-фаетона, а ці птахи ніколи не відлітають від землі далі, ніж на 25 ліг.
Ми так впевнено простуємо своїм шляхом тому, що я поклав на стіл капітанові мапу з усіма подробицями західного моря. Мапа була на мені завжди. На потилиці, під волоссям. Матір розповіла про неї, коли мені виповнилось десять років, і попрохала ретельно берегти таємницю. Перед тим я бачив, як нашу знайому та її служницю вкинули до ріки, і вони, випливши, підписали собі смертного вирока,  *)  *) Так впізнавали відьом: чесні мали потонути, а ті, що випливли - згоріти тому вже тоді я знав, що означає «ретельно берегти таємницю».

Лише коли виповнилось двадцять, я наважився поголити потилицю і перемалювати карту на папір. Там було зображено частину Європи, дуже виразно нашу країну, океан і величезний невідомий материк з безліччю островів. На мапі було позначене місце мого народження та місце мого майбутнього поховання в глибині того, невідомого материка. Отже, вже тоді, у двадцятирічному віці, я заспокоївся, пізнавши свою долю, і заспокоївся, отримавши благословення від найдорожчої особи на землі на майбутню Велику Подорож.
Мапа на моїй потилиці з’явилася ще коли мене не було. Під час вагітності мама бачила на небі величезні сяючі картини з Того світу. Вона була впевнена, що то зображення пекла, бо сотні голих дівчат скакали небом, гучно сміючись та співаючи незрозумілих пісень. З наших слів там були лише: «Una paloma blanca», **)  **) Мексіканська народна пісня а частіш за все повторювався страшний каббалічний напис: «Coca-Cola light!». Хоч мама й змирилася з моєю долею, але так і залишилась впевненою, що то геєнна, на мою ж думку так багато веселих голих дівчат могло бути тільки в раю, але ж хто сперечається з матір’ю, коли тобі десять років. Та й коли двадцять.

*                          *                         *


Прокляття всім, хто писав про війну красиво.
Прокляття всім, хто про неї, взагалі, розповідав.

Цвіркуни розривалися в траві, буквально розривалися, я аж спинився, вдарившись у стіну їхнього напруженого крику. Вони кричали на мене. Я крикнув у відповідь, і стало трохи легше. ***)  ***) Один із прийомів «кунг-фу».
Кришталеві келішки довго не живуть, от двохсотграмівка - то вже інша справа, вона б могла стати символом нашої країни. Що там далі? Нишпоримо по кишенях, виймаємо, читаємо: «Ячмінний колапс». ****)  ****) Мабуть пиво «Ячмінний колос». Колапс! Чудово, туди нам і дорога.
За десяток метрів, коли червоний міліцейський ліхтар зник позад мене, туман став зовсім непрозорим. Я прямував наосліп, керований чутливими до світла клітинами. Не моїми. Туман, у всю ширину погляду було розкреслено ромбовидними комірками, і я розумів, до якої з них мені треба.
Чого я шукаю ночами? Можливо, потрібен моціон, розім’ятися й подихати, але головне - вона. Десь тут, на стежці, в лісі чи в парку я знайду те, що чекає на мене. Відгорну жмут листя і побачу під ним запечатаний вхід до свого царства. Зубів у мене немає, рук та ніг теж. Мускулястим навершям голови я, мов щипцями, зроблю захват. Скорочуючи м’язи голови, зміню її форму і проникну вглиб, розсовуючи вбоки породу. Ударами горлових м’язів я викличу бурю і сіючи жах спочатку в собі, а потім навкруг себе, проникну на глибину, в галереї, трамбуючи стіни штолень. Тамтешні запахи можуть видатися гнилісними, а для мене це єдиний засіб сп’яніти і заспівати ритмічну пісню без слів, тоді каміння всередині мене вистукує голосніше за грім. Маленькі піщинки спливають до очей і забарвлюють туман в рожевий колір.

Здається, я тисячоліття займаюсь цим і знаю все, крім одного: Хто я?!!

                          *                   *                 *


СУБОТА, 15 вересня.

 Вдень та вночі пропливли 27 ліг на захід, може, трохи більше. Вночі побачили, як із неба в море впала дивна гілка вогню на відстані чотирьох-п’яти ліг від судна. Це виглядало як попередження. Я був трохи наляканий і вперше замислився над речами більш глибокими: чому я взагалі тут і чому мушу жити ось таким життям?
Сам себе заспокоїв, згадавши гасло над воротами школи: «Кожному своє*)  *) Напис над воротами Заксенхаузена.  Кому тісна задушлива атмосфера подружньої спальні, просякнута сечею та пилюкою, кому протяги Океану та пахощі просмоленого дерева, омитого солоною хвилею. Я пройшов цей вишкіл, одружившись у шістнадцять років, народивши сина і проживши тринадцять років у подружній злагоді та мирі. Але прийшов час і я залишив сім’ю та палац, став бродячим ченцем, бо відчув океан. Океан нещастя. **)  **) Автор плутає біографію Колумба з біографією Будди.  Величезний і гнітючий, він кидав виклик, впевнений у своїй бездонній силі, лише злегка окроплював мої ноги, наперед знаючи, що ніхто не наважиться виступити проти нього. Це виклик був ніби плювком в обличчя, і я прийняв його.

                           *                   *                   *


На березі ріки, як ні в чому не бувало, жив своїм нічним життям ринок. Пїд’їжджали ваговози та легкові автомобілі, працювали вантажники та охоронці,  тільки їм відомими стежками бігали продавці та покупці, длимали вогники ручних ліхтарів та невпевнені спалахи вогнищ. Запахи розлитої солярки і мокрої землі нагадували тимчасовий військовий табір, рух транспорту та людей, купи товарів та істерична метушня були пронизані бажаннями і надіями, час яких настане завтра вранці. Ринок був для своїх, і мене, як чужого, він виштовхнув, нічого не обіцяючи і нікуди не кличучи, ніби вередливій дитині впхавши до рук замість втішаючого приза пляшку з зеленого скла. За моєю спиною спекулянти кричали, мов звірі в тумані.
Полум’я свічок та ліхтариків перетворилося у вогняні малюнки й символи. Кружляючи, вони бурхливо пухли, вражаючи своєю величчю.


-Тару давай! Тару! - гриміло з темряви.
 «О, достославна Таро!», *)  *) Доісторична богиня ночі, мадонна Тібету. Її символ - червоне серце.  - подумки звернувся я до неї, ламаючи нігті об металевий корок, - «То це твоє щасливе царство так вразило самотнього паломника, жахнувши своїм незрозумілим життям. Вибач, царице, і пробач за цікавість, але мій шлях на захід і путі наші, велика Таро, ніколи більше не перетнуться. Бувай.»
У темряві я наступив на ногу людині, котра співала, сидячи на землі. Ноги людини були широко розкинуті, а між ними лежав кашкет із купою кредиток, бо то був жебрак. Він доспівав до кінця усю довгу пісню, три куплети з якої я чув уперше. Він не відповів на моє запитання: «Де вона?», і не допоміг вирішити питання, чи варто взагалі рушати у таку довгу дорогу, та мені не слова були потрібні; я бачив дві глибокі порожні криниці в його очах, які не освітилися й трьома ковтками горілки. Випивши, жебрак погладив мене по руці і проспівав: «А-а!», що означало: «Продовжуй путь. Як смієш ти сумніватися?»
Я відкланявся і трохи впевненіше почовгав далі. Впевненіше, бо, нарешті, я отримав доктрини «А.А.», **)  **) Невідомо, що саме автор має на увазі: «Асоціацію Анонімних Алкоголіків» чи доктрини Арія Авалокітешвари.   за якими світле майбутнє. Не тільки моє.

*                      *                      *


НЕДІЛЯ, 16 вересня.

За день та ніч пройшли на захід 39 ліг: записали 36; удень хмарилося, мрячило. Дув легкий вітерець, чарувала принадність ранкових годин, бракувало лише солов’їного співу. Погода стояла, як у квітні в Андалусії. Почали зустрічатися жмути зеленої трави, такої зеленої, що, здавалося, вона щойно відірвалася від землі. Тому всі подумали, що неподалік - земля, але не материк, як казав капітан, а якийсь острів, бо, на думку всіх, «материк - далі».
Нас усього в залозі вісімдесят вісім чоловік, і тільки сьогодні я помітив, що усі моряки вбрані у червоні традиційні ковпаки, капітан намагається ходити в оксамитовому малиновому береті, а каптуп моєї вітрівки - жовтий. Цікаво, що б це означало? *)  *) Жовтошапкові тібетські лами дають обітницю не вступати в шлюб, червоношапкові можуть одружуватись. Але ж моряки - не лами? 
На жаль, я не дуже знаюся на магії кольорів. Я з нею знайомий так мало, що не можу не те що впливати на події, а навіть робити висновки, базуючись на аналізі. Може, моє невігластво й на краще, бо не всяка магія на користь світу, а лише ті поодинокі феномени, що засновані на високій духовності їхніх виконавців. Лише їм дано право вдаватися до універсальної сили, схованої у ядрі атома. Оволодіти нею неможливо чисто науковим шляхом, або потакаючи власним бажанням. Спізнатися тієї сили можна лише через єднання з усією природою, котру посвячені, відкинувши чисто людську зверхність, нарешті признають Матір’ю. **)  **) До Колумба на території Америки існував культ Матері-землі.
Та земля, до якої доля підводить мене, можливо, і є обителлю Золотої Матері Заходу та її безсмертних. Можливо... Я повторюю це слово для себе, мов втішаюче гасло, здається, я не хочу знати про це напевне. Бо відаю, що вичерпне знання ще нікого не зробило щасливим. Щасливий той, хто збиває свої ноги на шляху до нього, і нещасний, хто досяг межі, на якій раптом дізнається, що знає все. Він буде гірко плакати і помре спустошеним: «У великім знанні - великий сум».
І я знов і знов намагаюся зробити вигляд, ніби знаю мало і знанням не переситився, одночасно відчуваючи в собі насіння суму та пессимізму, бо відомо мені, що моя холодна коричнева планета ***)  ***) Планета Колумб. Підійде на відстань простягнутої руки до колиски людства у кінці тисячоліття і то знову буду я, що забув про своє людське втілення. На щастя, мені не відома роль, яку моя планета виконає тоді, але що може викликати таке знання, окрім Суму?

                         *                      *                    *


Серед густого масиву синіх кущів здалеку сяяв один жовтогарячий, і я, довірившись теплій плямці серед мороку ночі, прямував до нього. От би кожному такого орієнтира, бо десь ми всі заблукали і все стало так складно, а раніше люди були прості і віра їхня була простою, як неопалима купина. Нас же диявол спокушує «Снікерсами» та «Марсами», висвітлюючи їх на півнеба.

Першого я не знаю, а Марс був завжди богом війни, і на ній, поринаючи в туман, я чув, що мене знову кудись несуть, а напарник кричить: «Зашивай! Зашивай, суко!» Хтось мацав мене руками і белькотів:

-Я - терапевт, я не хірург... Не зможу... 
«Терапевт! - зрадів я і посміхнувся в тумані - Значить житиму, коли біля мене брат Ісусів». *)  *) Існує теорія, за якою Ісус і Іоан Хреститель були ченцями-ессенами (терапевтами). Хоча щось там було не так; звідкіля на нашій війні узявся арамейський ченець та ще й так пізно: тисячі ж років минули.
 
-Ессен? - питав я його,- Ессен?
-Ні, не Есен. Никодим.
-Ессен..? Ти - Ессен?
-І не можна тобі їсти, - плакав лікар. **)  **) Гра слів: essen  (нім.) - їсти.
-Не зашиєш - уб’ю! - верещав мій приятель.
«Ну які ж ви придурки», промовив я, пірнаючи в темряву і чуючи, як навздогін неслося:
-Не спи!!! Помреш!

                        *                    *                    *


ПОНЕДІЛОК, 17 вересня.

За день та ніч пройшли на захід 50 ліг, записали 47; морські течії сприяли нам. Часто зустрічалася трава, яка звичайно росте на скелях; її приносило із заходу. Моряки вважали, що земля вже недалеко; штурвальні, перевіривши курс, з’ясували: компас відхиляється на північний захід аж на чверть градуса. Моряки злякалися й засумували, але промовчали. На світанку того самого дня знайшли рака. Погода стояла тиха, всі повеселішали. З’явилися дельфіни, ми вбили одного. Над трупом дельфіна капітан проказав: «Покладаюся на Всевишнього, в руках якого всі наші перемоги, і чекаю, що незабаром ми побачимо землю». По цих словах з ясного неба вдарив грім з блискавкою, над судном шугав білий птах-фаетон, який не спить у морі.
І мені не спиться. Відчуття Жінки переслідує мене, часом плутаючи хід думок і ускладнюючи просте, а часом, парадоксально відслонюючи завісу таїни, до якої не пробитися логічним шляхом. Відчуття жінки не приходить ззовні, воно спухає зсередини так легко, ніби було там завжди і, навчись ми володіти цим відчуттям, можливо, й не розривали б чоловічу особистість нав’язливі комплекси і запанувала б у ній рівновага, якої неможливо досягти навіть у монастирях і якої неможливо віднайти у найдовших морських походах.
В кожному з нас живуть разом жахливо-тваринне й ангельське, чорне й біле. Коли хочеш, щоб жінка стала коханкою, на жаль, треба розбудити в ній оте чорне. На цьому мистецтві добре знаються в Африці і мене навчили, коли був у полоні. *)  *) Автор плутає: в полоні у маврів перебував Сервантес, а не Колумб. Те гарячково-бездумне, чорно-звіряче треба пробуджувати лише в жінці, не витрачаючи сил на чоловіка, бо в ньому воно завжди напоготові і навіть рога показує.
В Біблії дуже вірно говориться про Змія-спокусника, не розкриваючи ані його кольору, ні розміру, ні породи. Він - оте хижацьке, нестримно-темне, що тліє всередині кожного з нас, бо мозок Змія - то ядро нашого мозку, на яке еволюція, не поспішаючи, накладала шар за шаром нові знання та досвід, намагаючись затушити інстинктивно-ненажерливе начало, замкнувши його корою. Але цього замало, бо Змій усе ще там, вглибині свідомості, і приборкати його можна лише назвавши по імені і підкоривши його бунтівні поривання благородній меті, примусивши вулкан гріти воду.

                         *                     *                   *


Ідеалісти завжди страждають першими, хоча це саме вони затівають революції та видумують ідеальне життя в ідеальних країнах. А реальність щоразу опускає їх до свого рівня і свого примітивного розуміння змісту існування, як вона зробила з нашим «аграрно-географічним», до отуплення спрощеним символом, котрий усі і скрізь настійливо чіпляють догори ногами, вкінець переплутавши місцями лід та полум’я. **)  **) Жовто-блакитне поєднання кольорів було священним що до того, як на території Херсонської області народився бог Вішну.  *)  *) Автор вважає, ніби сонце завжди зверху. Це його помилка.  Чи то лише зовнішній прояв нашого мозкового перекручення безбатченків, які забули геть усе? Високе поняття гармонії усього Світу ми пихато сприймаємо як символ набитої комори. Тоді навіщо там неба? Свиня ж бо дивиться у нього лише раз в житті. Та й лани раніше, здебільшого, засівали гречкою і колір їхній був сіро-брунатним. Боже, дай нам хоч думкою злетіти над примітивом, хоч уві сні зустрітися з героями, бажаним для яких було не лише сало.
А нами знову мостять дорогу. Вірніше, ми самі кладемо свої життя під каток асфальтоукладчика, намагаючись хоч таким чином вирватись із замкненої, непробивної буденності, в якій ти особисто, знову, як і у всіх попередніх сторіччях, нічого не вирішуєш, кричи не кричи. Помреш - поховаємо.
*                  *                *


ВІВТОРОК, 18 вересня.

За день та ніч пройшли 55 ліг, записали 48. Море було дуже спокійне, як річка у Севільї. Багато птахів летіло на захід.
Мало не побив кухаря, котрий почав ремствувати на свою долю і згадувати молоду дружину. Розходилися з великим криком. Хто, взагалі, сказав, що чоловік повинен жити з жінкою? Ну, виконав подружній обов’язок, а далі що? Навіщо жувати вже пережоване? Подобається жінкам мешкати в затишних будиночках - нехай живуть, а мені ж навіщо ділити з ними щоденну нудьгу? Темними дорогами ведеш ти нас, Господи. Краще вже віддатися на волю вітру.
 «Жити не обов’язково - обов’язково плавати». *)  *) Давньоримське прислів’я.

*               *                 *


«...Ice-cool Catty, could You do what I’ve told You?
Ice-cool Catty, could You merry the soldier?» - співав я їй і вона раділа, думаючи, що ці слова я придумав саме для неї, а я чомусь не пояснював, звідкіля взяв їх. **)  **) Із старого бродвейського мюзиклу. «Льдинка Кеті, можеш вийти за солдата?» ( англ.)
 «Сука», - промовили кущі і я облизнувся. З цією сучкою мені завжди було хороше. Коли, озвірівши, гавкав на всіх і все, вив і кидався на стіни, вона підходила, обіймала мене, інколи валила на землю і лизала щоку, зазираючи у вічі. І я забував витоки свого шаленства. Іноді навмисне стримувався, щоб не дивитися на неї, відвертався, але важке м’яке тепло її тіла відводило мої думки вдалечінь. Вірніше, вона відбирала у мене всі мої думки, а так, як взамін не могла дати своїх, наповнювала мене теплом більш важливим ніж усі розумові смикання та муки, вона занурювала мене у жаркий червоний туман, з якого пашіло вбивче проміння пристрасті. Притиснутий нею, я розчинявся у цьому тумані, гублячи себе.
Моя злість та ненависть не зникали, вони лише змінювали вектор, вони повторювались, повність оволодіваючи мною, вони виростали більшими за мене і я інколи не встигав за ними, ковзаючись чи спотикаючись, тремтячи усім тілом. Тоді вони починали злитись на мене самого і примушували завивати або хрипіти, користуючись моїм власним горлом. Я поспішав виплюснути свою ненависть та злість, поспішав, налягаючи на неї, душачи її в обіймах. Можливо, я навіть волав. А вона посміхалась мовчки, напівзаплющивши очі та вишкіривши зуби. Вона теж розчинялася в рожевому тумані, котрий так необережно викликала.
Таких подруг вже немає. Таких більш ніколи не буде. Десь, для когось - можливо, для мене - ні. Бо шанс бути щасливим не надається двічі.

                          *                 *                *


СЕРЕДА, 19 вересня.

Пливли своїм курсом, а що погода сприяла, пройшли за день та ніч 25 ліг, записали 22. Того дня о десятій ранку на судно залетів пелікан, увечері побачили ще одного. Звичайно ці птахи не відлітають від землі далі ніж на 20 ліг. Почало мрячити, але вітру не було - достеменна ознака землі. Капітан не хотів затримуватися, пливучи проти вітру, хоча був упевнений, що в цих місцях є якісь острови. Адже його мета - Індія.*)  *) Достеменно так і не відомо, куди саме плив Колумб. Нехай собі думає, що хоче, потім історики все одно все переплутають: роки, події, людей. Географи не пам’ятатимуть, хто відкрив ці землі і назвуть їх не моїм іменем; таке вже бувало...
Коли йдеш на Велику справу - не сподівайся на вдячність нащадків.

*                 *                 *


Найобразливіше для чоловіка - коли не поважають його діла. Найобразливіше для жінки - коли не поважають її тіла.

Я не поважав її тіла, я його боготворив. Сотні разів я згадував його обриси, завмирав не дихаючи і шукав, плутаючи з чужими, гидливо опам’ятовуючись з похмілля. Я наперед знав, якою буде наша зустріч, бо сотні разів прокручував в уяві її захоплюючі хвилі: буде багато води, буде сонце, буде мир і спокій. Цвістимуть квіти. Ми візьмемося за руки і підемо до лазні, щоб змити свої гріхи, поки нам накриватимуть святковий стіл на зеленій траві. **)  **) Таїнство омовіння має місце у всіх земних релігіях.
Я буду метушливо-незграбним на слизьких кахелях.

Вона буде тихо сміятися і запитувати, чи за цим ми сюди прийшли. «Ша, ша... - бурмотітиму я. - Потерпи...»

-Терпіти? Оце вже ні! - скаже вона, лизнувши мою щоку. - Я теж хочу приймати в цьому участь!


Наші кораблики на синій воді будуть білими-білими, і найгарнішого з них я назву «Сеньйора». Не «Нуестра сеньйора» - «Міа сеньйора», *)  *) «Золоті» галеони, поховані у Саргасовому морі. Тільки вона попрохає викреслити з назви слово «міа», щоб ніхто не здогадався, що то на її честь, і не позаздрив. І не наврочив.

Я погоджусь.

Шкода, що ми не встигли зробити цього тоді, в Афоні. Моїм дарунком для неї був шматочок класного справжнього мила. Не «Солдатського», із зіркою, а «Lux», яке любить англійська кородлева. **)  **) Автор переплутав: то вона подарувала йому чар-зілля. «Ти будеш пахнути, як королева», пообіцяв я. «Не вірю!», - сміялася вона, а я стріляв із «калашника» в стелю, збиваючи штукатурку, і кричав, щоб звільнили ванну. Мені щось намагались пояснити, а я нічого не розумів по-їхньому.

-Тер могитха! ***)  ***) Брудна грузинська лайка. - викрикував я свій пароль, а вони плювались і кричали:
-Чумачечий хохіль!

Тоді мені все усе ще здавалося простим, я сміявся і ні за чим не шкодував. Білозубі баски ****)  ****) Деякі вчені стверджують, що баски і грузини - то один народ. Моряки Колумба були, переважно, басками   усе ніяк не звільняли приміщення; їх було багато, і усі хотіли помитися. Тільки ніхто з них не тяг до лазні жінок. Вони їх не мали.
Згадуючи відчуття крил за спиною, я розумію - то був солдатський рай.

                         *                   *                 *


ЧЕТВЕР, 20 вересня.

Цього дня пливли на захід, чверть градуса на північний захід. Вітер ущух. Пройшли 7 чи 8 ліг. На судно прилетіло два пелікани, потім ще один - достеменна ознака землі; бачили багато трави, хоч попереднього дня її зовсім не було видно. На світанку прилетіло кілька птахів, а коли сонце зійшло, вони щезли.
Спав погано, думав про славу, яка на нас чекає. Намагався примирити свій дух з плоттю, і, не змігши цього зробити, здався і почав думати про своїх сучасників: серед нас живуть велетні духу, Великі Люди. Ми просто не помічаємо їх, бо не знаємо, чого варта їхня праця для історії та наступних поколінь. Колись, як минуть сотні літ, ім’я якогось бродячого багатодітного жебрака-актора, котрий ставив дешеві п’єски, переінакшуючи чужі сюжети, плутаючи все на світі, можливо, згадуватиметься частіше, ніж імена великих королів сьогодення. Щастя, що ми до цього не доживемо.

Щастя, що ми проживемо наш вік спокійно, байдуже минаючи невизнаних геніїв із голодним лютим блиском в очах. І вони щасливі, що не відають свого великого посмертного майбутнього; виконавши маленьку часточку своєї роботи, поклавши невеличкого камінця до підніжжя Вічності, вони спокійно заснуть і бачитимуть сни, не мучаючись більше питанням «бути чи не бути».

Я їм заздрю. На світі так багато схибнутих, котрі прикидаються розумними, що вони вже почали обридати, і істиний відпочинок душевний я знаходжу в спілкуванні з нормальними людьми, які, прийнявши правила гри божевільного світу, вдають із себе ідіотів. У першу чергу - моряки та мандрівники (обожнюю!), потім мандрівні монахи і нікуди не мандруючі філософи-ковалі та філософи-корчмарі, і, накінець, музики, актори, художники та письменники (відірви та викинь!). Бути серед них тверезим і здравомислячим означає виглядати комічно, вірити їхнім словам - означає признатися в тупості, не розгледіти в їхніх очах і не розчути в їхніх словах глибин світознання - все одно що розтринькати маєток.

Наливайте їм повніше! Заохочуйте до бесіди! Посміхайтесь мовчки і черпайте, черпайте пригорщами віковічну мудрість. Бог їх любить, і коли ви їх полюбите, Він полюбить вас.


                         *                 *                  *


Гикаючи, обісцяв свою праву ногу; маразм просувається занадто швидко, деградація заходить занадто далеко.
Моста дійсно не було. Шосе на лівому березі обривалось урвищем, з правого берега, майже до середини плеса, понуро звисали залишки перекриття.
Напомацки, чіпляючись руками за каміння та траву, я спустився з урвища, орієнтуючись на шум води. Наш славний глемей тягся за черевиками, збільшуючи їхню вагу в десятки разів.
Біля самої води блимав каганець самотнього рибалки. Він був старий. Я мовчки витяг пляшку, він мовчки подав склянку і випив, не кривлячись. Пояснюючи, що хочу переправитись на інший берег, я змахнув рукою в той бік. Він окреслив рухами місцеположення своїх снастей і вказав трохи вниз за течією. Я погодився і попрямував туди.

Вода була холодною і з першого ж кроку сягнула грудей; довелося плисти. Озирнувшись, я побачив на березі величезну половинку помаранчі, то каганець ізсередини освітив жовтогарячий ПРН *)  *) Пліт рятівний надувний рибалки.

Йому було легше, він лягав спати. Ну, ви знаєте: «We stay at home tonight, my Baby and Me...»

                         *                  *                     *


П’ЯТНИЦЯ, 21 вересня.

Цього дня було затишно, потім зірвався вітерець. За день і ніч, ідучи курсом, то відхиляючись від нього, подолали 13 ліг. На світанку побачили стільки трави, що, здавалося, все море кишіло нею. Вона пливла із заходу. Побачили й пелікана. Море було спокійне, наче річка, а погода - розкіш. З’явився кит.

От з цього все й почалося; перед тим, як пірнати, кит декілька разів випустив великі клубки синього диму.
Люди почали потихеньку ремствувати, ніби подорож тягнеться занадто довго. Я, як можу, припиняю ці балачки, а сам хвалю Бога, котрий додав мені мудрості домовитись із командою, що працюємо ми не за гроші, а за кінцевий результат: що пожнемо - те буде нашим. Ми випустили акції нашого підприємства, які отримав кожен моряк і які, того ж дня, повернулись до мене. Вся надія людей на майбутнє - це непевне море і ще більш непевні папірці, розмальовані п’яницею-художником.

Я обіцяю, що невдовзі ми зможемо натрапити на купецький вітрильник і взяти його на абордаж за королівським каперським свідоцтвом, але кому, як не мені, знати, що сюди не запливає жодне судно; кому потрібен кінець світу? Тільки мені, котрому настала пора розшукати Білі Острови, таємничу країну. Та країна нікому не належить, у ній вся воля, вся правда віковічна живе, та країна - дивовижна. Які там, до дідька, гроші?


                         *                  *                   *


Серед молочного туману місячний промінь висвітив сріблясту пляму, і там, на освітленому місці, тринадцять мавок гралися в «лова» із Чугайстером. Мавки були молоденькими і дуже схожими на дев’ятикласниць нашої школи. Чугайстер був страшним, патлатим та ікластим, але мавки його не боялися. Вони спритно втікали від нього, безшелесно пірнаючи та вистрибуючи у найнесподіваніших місцях, і через те обличчя в Чугайстера було дурнувато-ображеним.
Ось, нарешті, він ухопив одну і поволік у темряву. Мені було відомо, що там він з’їсть її, але, зазирнувши за межу світла, я побачив, що то мавка його їсть. І, з’ївши величезний шматок, - відпливає. Те, що залишилося Чугайстерові, було кумедним і нікчемним, тому мавка сміялася щасливо.
Вона пливла на спині. І її молоденькі груденята стриміли догори рівними пірамідками, виблискуючи проти місяця. Вона була у спецназівському «краповому» береті. *)  *) Про русявих жінок-снайперів у тих місцях дотепер ходять легенди. «Хіба мавки там служать?» - здивувався я. «А згадай Афон!» - вигукнула вона мовчки. «То це ти?!» - згадав і жахнувся я. «Хіба ти не радий мене бачити?» - образилась вона, і я зробив вигляд, ніби радий, бо, щоб ви знали, з духами важко спілкуватися.

В Афоні вона була саме такою, але потім, в Сухумі, коли прибій волочив по піску її понівечене тіло, вона вже не була такою, і який з образів був мені дорожчим, я не знав.
Чугайстер знову незграбно плюхнувся у воду, і мавки розсміялися, а дві чи три з них заспівали пісню.

Ця гра була вічною, а мені на неї відводилися секунди. Шкіряна куртка розбухла і потягла мене на дно. Щоб не втопитись, я почав стягати її з себе, плутаючись у рукавах і згадуючи Саліма Ібн Рахмана, а повітряні міхурці, минаючи мене, такого самотнього і такого важкого, кому на дні було багато вільного місця, підіймались, белькочучи: «Ашхаду анна лі ілаха ілла Ллаху уа Мухаммадурі расулу ллахі...» *)  *) «Вірю, що нема бога, крім Аллаха, а Магомет пророк його...»

Салім проказав ці слова лише одного разу за всю війну, півголосом, чітко й без поспіху. Я зачудовано дивився на його губи, вбираючи кожен звук і запам’ятовуючи назавжди, бо в звуках була наша остання надія, бо все інше закінчувалося позад нас, на стіні з білого ракушника і, якби не слова молитви, усе, що здавалося несерйозним, так само несерйозно й перервалось би назавжди.
А до того я вважав його невіруючим...
Треба ж, запам’ятав.

*                   *                    *


СУБОТА, 22 вересня.

Ішли на північний захід, відхиляючись то в один, то в другий бік. Подолали 30 ліг. Капітан чомусь почав називати себе адміралом і сьогодні, покликавши мене до себе в каюту, проказав:
-Мені конче потрібен був цей супротивний вітер, бо мої люди дуже занепокоєні, думаючи, що в цих морях не дмуть вітри, сприятливі для повернення в Іспанію...

Під великою таємницею він показав мені два прапори, які хоче встановити на нововідкритих землях. Вони були із зеленими хрестами і літерами «F» та «І». Над кожною літерою була корона - одна зліва, друга справа від хреста. Він мене трохи збентежив своїм новим адміральським званням, яке, за його словами: «отримав по супутниковому зв’язку», та невмінням пояснити ні значення своїх слів, ні значення символів, зображених на вимпелах.
Коли я запитав, хто так гарно вигаптував стяги, він злегка зашарівся і відвів погляд. Не зміг також відповісти, чому прапорів саме два, а замість відповіді почав розводитись староєврейською про ріку часу, чи течію, яка нас, нібито оминає, але, насправді, і омиває, і охоплює, і несе кудись. Я посміхався і робив вигляд, ніби нічого не розумію. *)  *) Саме тоді й почалась епоха постмодернізму, тобто постійної гонитви за часом, час, коли «...Зв’язок часів розпався». (В.Шекспір)

Відкланюючись, я попрощався грецькою, і тоді вже він зробив вигляд, ніби не знає цієї мови. **)  **) Міг же й не знати, правда?

*                   *                    *


Потік, в якому я плив, охоплював увесь світ, не турбуючи самого Всесвіту, не втручаючись в нього, не прискорюючи  подій. Знаходячись під владою зовнішніх проявів оточуючого середовища, я бачив розмаїття життя і не знав, що очі мої сліпі, а вуха глухі. Я чіплявся за зовнішні прояви, вважаючи їх за константу та надійний орієнтир, не знаючи, що маю можливість скористатися єдиним засобом, який надає змогу побачити невидиме і зрозуміти незрозуміле - опуститися в глибини вод Потоку і оцінити все з тієї точки зору.
Відсторонившись від обвалу звуків і кольорів, заглибившись у тишу, я почав розуміти близькість безтілесного Дещо. Напевне то ще не була істина, та, перебуваючи там, у глибинах безодні, я ясно відчув, що то аж ніяк не кінець і завданням моїм після повернення буде виплеснути з себе хоча б дещицю того незрозумілого знання. Спустошеність дала мені крила, і сон це чи яв, уже було неважливо, бо в спустошеності бродили ідеї, і в ній невидимі росли, змінювались і зникали, щоб з’явитися знов, чудові видіння. Там мені було легко й спокійно і звідти здавалися смішними потуги людей фантазувати, уявляючи щось нове. Навіщо? Варто лише схилитись і - черпай.


                         *                   *                    *


НЕДІЛЯ, 23 вересня.

Пливли то на північний захід, відхиляючись іноді на чверть градуса на північ, то просто на захід. Подолали 22 ліги. Бачили черепаху, пелікана, річкових та білих птахів. Траплялося багато трави, в ній знаходили раків. Погода стояла спокійна, тиха, й люди почали ремствувати, що море дивне, бо тут ніколи не буває вітру, який допоміг би їм повернутися додому. Але невдовзі без усякого вітру заходили величезні хвилі, що усіх дуже здивувало. «Велику користь принесло мені це бурхливе море, такого не траплялося, мабуть, від часів, коли  іудеї дорікали Мойсеєві за те, що він звільнив їх з полону», - признався наодинці зі мною капітан.
Здається, його хвороба прогресує. Йому легше, бо пам’ять пригноблює, а безпам’ятство - то щоденне свято. Про що журитись? Хіба що защемить серце, коли натрапиш на пам’ятник, але пам’ятники - найненадійніше, що є в цьому світі. Навіть піраміди, бо вони хоч і стоять, зате ні про що не говорять нам, теперішнім. Пам’ятник не може замінити пам’яті, пам’ятники - то перше, що розбивають чужинці або свої, коли беруться до перебудови країни.
Учора мені наснилась Севілья і уві сні я підійшов до пам’ятника, якого там немає: четверо чоловіків у благородному вбранні несуть на плечах труну. То, нібито, пам’ятник на могилі. Дивно, куди ж вони відносять труну? При погляді на скульптуру виникало веселе відчуття жарту. Вона мала бути пов’язана зі мною, та я знав, що аж ніяким чином до неї не причетний. Щонайменше, я там не лежав. *)  *) Офіційно існують три могили Колумба з документальними підтвердженнями, що в кожній з них лежить саме він.

Коли, дасть Бог, повернемось, треба буде піти й потупати ногами на тому місці, а, можливо, навіть помочитися, щоб не наврочили. Пам’ять має залишатися у добрих справах, а не в камінні.

Сподіваюсь, Бог збереже, якщо не нас, то ці записки, і люди дізнаються, що ми робили і задля чого страждали. Втім, знаю я людей, вони завжди і всюди заклопотані своїми дріб’язковими справами, можуть посміятися, а можуть і, не читаючи, використати ці аркуші за прямим призначенням. Хіба що якийсь монах струсне колись куряву з нашого сувою або хлопчина, який мріє про велич і відчуває, що вона завжди пов’язана з морем, візьметься до читання про минулі походи.
Якими будуть наші невдячні потомки? І чи будуть взагалі?


                          *                   *                   *


Я був у панцирі, а всередині мене, у самому скопищі нервів, заважаючи думати, повільно ріс кам’яний ріг. Я нічого не знав і не міг знати, окрім цього рогу, прозорого та гранчасто-кристалічного, і того, що ним я мав протикати тіло своєї подруги, коли зустріну її. З цього мали початися наші любовні ігри.

Збоку це все повинно виглядати не дуже гуманно, та гуманно можуть себе поводити лише люди, а я людиною не був ніколи: я був холодним та слизьким. І сьогодні, подумавши про подругу, я відчув, що панцир віднині вже замалий для мене. Це десь там я мужчина. А об’єднавшись з коханою, ми, як дві кульки ртуті, зливаємось і тремтимо, перетікаючи одне в одного.
Та спочатку - погляди: тоді ми все зрозуміли з найпершого. Я й вона. Після першого погляду все стало невідворотним. А наступні погляди, що траплялися за день, за тиждень, за місяць, за пвіроку, обпікали нас. Мій  - її, її - мій.
Ми уникали одне одного, мов гурмани, котрі навмисне довго розмовляють перед смачною стравою. Ми зарані насолоджувалися не лише тим, що мало трапитись, а навіть очікуванням радощів, котрі обіцяли пахощі її волосся, тембр мого голосу.
Ми могли розмовляти одне з одним, але відводили погляди ніяковіючи. Погляди могли прискорити розв’язку, а нам цього не хотілося; нам подобалась ця гра - віковічний танець закоханих. Я навіть не хвилювався, бачучи чужу чоловічу руку на її плечі чи її голову на чужих колінах, бо знав, що то не справжнє, а справжнє чекає на нас попереду.

Наші товариші були добрими до нас і жахливими до ворогів. А ми, не відаючи того, гріли їхні серця.
Коли я вперше побачив її роздягнутою, то згадав, що не можу уявити, як виглядає в сукні, бо найвищим писком моди в тих місцях був канадський камуфляж.

Треба було б проклясти усе, що там відбувалося, а я не можу.

*                *                  *


ПОНЕДІЛОК, 24 вересня.

Удень і вночі пливли своїм курсом на захід, подолавши 14 з половиною ліг; записали 12. Прилетів пелікан, бачили багато чайок.

Напередодні зустрічі зі Стіною я побачив віщий сон: через усю Землю було проведено межу. Розділова лінія випромінювала сліпуче блакитно-біле вбивче світло. Спиною до неї, прикрившись щитом, спокійно сидів Великий Воїн. Він нічого не робив, нікуди не поспішав і нічого не казав мені, але в його погляді я прочитав думку: до останньої межі підходити не варто. І коли я нахабно запитав: «А чи є така?», Великий Воїн лише зневажливо скривив губу, щоб мені стало зрозуміло: авжеж є.
Назавтра вранці ми побачили Стіну. Залізну, темну, безкінечну.
Високо над нами, вище наших щогол, на стіні золотом сяяв напис. Раптова поява його, горде золоте сяйво незрозумілих знаків наповнювало душі містичним жахом. Позатулявши очі руками, впавши навколішки, матроси молилися, бо зрозуміли, що то наші «мене, текел, фарес». Але чому лише два слова? Можливо, не все ще втрачено? Поки пропливали повз них, я встиг замалювати незрозумілі літери. Можливо нащадкам вони про щось скажуть, я ж прочитати їх не можу, хоча деякі знаки й схожі на наші. Ось вони: « Князь Потемкин». *)  *) Насправді в назві броненосця було три слова. Саме так називався козак Грицько Нечеса, який розвалив Запорізьку Січ.
 

                           *                 *                 *


Немає такої ідеї, за яку варто вмирати. Немає такої ідеї, за яку варто вбивати. Ідей взагалі нема, щонайменше, я про них не чув. Принаймні, жоден із тих трьох, що живуть в мені, таких не знає. А нас троє - зародок, котрий успадкує цей світ, коли прийде його час, новонароджений, що жадібно припав до соска пізнання, але вже дозволив собі наробити багато помилок, і майже дорослий, пуповина зв’язку якого з цим світом щохвилі слабне, розмиваючись, і котрому залишається лише сумувати за недосконалістю світу, який доведеться покинути і який, тим не менш, був чудовим у своїй збаламученості та непередбачуваності.

Я відчуваю усіх трьох одночасно, не маючи можливості чітко уяснити свій нинішній стан, можливо, тільки тому й продовжуючи йти.

Калюжі плямкали під ногами, поодинокі ліхтарі не могли розігнати мороку, хоча й намагалися щось освітити. Краще б не намагались, бо це знову стосувалося мене: люди лежали посеред дороги рівним рядочком, заважаючи мені йти далі. Шестеро полонених, яким пропалили дірки у головах звичайною паяльною лампою. По черзі. Поки один помирав, інші плакали, дивлячись на свою смерть.
Не я їх убивав, але й пройти повз них не міг.
Я пішов в обхід, а там виявився паркан та чагарі в темряві. Чагарі рвали одяг, паркан рвав руки, зате звідти не було видко полонених.
 
«Дякую тобі, дякую тобі...» - шепотів я, обходячи те місце, а потім подумав: «Там лише чоловіки. Жодної жінки і жодної дитини». Ніби від цього комусь було легше. Чи менш боляче.
У чагарях знаходився смітник, і на ньому мені захотілося спати. В тернівнику ніхто не співав.


                         *                   *                     *


ВІВТОРОК, 25 вересня.

Цього дня стояло затишшя, потім зірвався вітер, і до ночі судно йшло своїм курсом на захід. Щойно зійшло сонце, капітан привітав нас з тим, що побачив землю. Він став на коліна, дякуючи Всевишньому, а люди виголосили «Слава творцю...». Моряки піднялися на щоглу й снасті, і всі стверджували, що видно землю. Капітан повідомив, що до суші 25 ліг. Усі були впевнені, що земля десь поряд. Капітан наказав змінити курс і йти на північний захід, уздовж стіни, туди, де з’явилася земля. Того дня пропливли на захід чотири з половиною ліги, а вночі на південний захід - 17 ліг, що разом становить 21 лігу. Людям сказали, що подолали 13 ліг. Море було спокійне, тому моряки стрибали у воду й плавали. Бачили багато риб «дорадос» та інших. Штиль був жахливий. Убивчий.
Ми порозпускали всі вітрила, та жодне з них навіть не ворухнулось; штиль душив нас, він пік нашу кров обуренням, роздирав роти прокльонами. Напруга виросла до такого рівня, що ми ладні були перегризти одне одного, і тут, понад нами, вихляючи розпущеною рясою, хрестом розвівши руки, пролетів ченець. Ми почали гукати ти вимахувати, щоб опустився, та він лише зробив коло, розглядаючи нас, і полетів далі.
Одразу після цього стерновий впав у транс і почав пронизливо вигукувати заклинання. За хвилину після його заклинань пішов дощ, звіявся вітер.


                         *                    *                    *


Треба було відпочити, щоб зібратися з силами, відіспатися і зібрати свої розсипані думки, зігнати їх докупи, бо вони весь час кудись утікають.

Дорога.

Бог так довго водив мене пекельними колами, що, здавалося, вже ніколи звідти не вийду. Пороки захльостували мене і все, що мене оточувало. Знищуючи чужі долі та спалюючи свою, я все шукав єдину жінку. Можливо, я був покликаний для чогось іншого, та я лише те й робив, що шукав її. І коли відчай став граничним, Вона віднайшлась: боги подарували її мені - страшенному грішникові, вмить скинувшому з себе брудне вбрання пороків. Я знав щастя і був здатен ощасливити її, тa боги, потягши час, відібрали її у мене.
Може, вважали скоєне помилкою? Не думаю, щоб на покару: усі можливі для людини кари я вже отримав поступово, одну за іншою, протягом перших тридцяти років життя. Потім трапилося просвітлення і знову настало існування без любові. Темінь та безвір’я...
Коли втрата її не була покаранням, то хіба була попередженням? Про що хочуть попередити боги на тридцять сьомому році життя? Що чекає за містичним бар’єром, котрого більшість чоловіків не може подолати? Нове розуміння життя... Нова роль... Нова доля... Чи попередження про те, що й мені не дано буде перевалити через пік критичного віку і не дано буде, нічого не сотворивши, нічого відкрити.
Зімкни уста свої, будь філософом. Запитуй себе самого. Відповідати на запитання може будь-який дурень; ставити їх - доля вибраних.

*                  *                    *


СЕРЕДА, 26 вересня.

Ішли своїм курсом на захід. Потім повернули на південний захід, аж доки пересвідчилися: те, що здавалося землею, насправді було небом. *)  *) Таке відбувається й зараз: на кожному кроці. За день та ніч подолали 31 лігу, написали 20.
Море скидалося на річку, погода була приємна й тиха. О десятій годині ранку до нас на плоту з кокосових горіхів підплив смішний рудий чоловічок. Зійшовши на борт, він вигукнув: «Банзай!» не по-нашому **)  **) Дослівно: «Десять тисяч років щастя!» (япон.) і : «Гайда, гайда, гайда!» - по-нашому. ***)  ***) Індіанці Перу і гуцули на Буковині вимовляють ці слова однаково, квладаючи у них єдиний зміст «ходімо». Ми подякували, а він відрізав собі вухо і почав будь-чим і будь-на чому малювати голих жінок з райськими плодами в руках. Матроси були задоволені і залюбки годували його. Про платню грошима не говорили: він же був без вуха й навряд чи почув би. Вранці зник, залишивши на вітрилі величезну картину з пальмами, квітами, худими чорними свинями і дебелими жінками. То, напевне, було зображено рай, і деякі моряки, ставши навколішки, почали молитися до найогряднішої з жінок, прийнявши її за Діву Марію. Я трохи порозмислив і дійшов до висновку, що, по-перше, Діва Марія не могла бути голою; по-друге, у неї не могло бути таких пишних грудей і такого нахабно спухлого лона. Матроси радісно зі мною погодились і почали дружно мастурбувати на малюнок, що ще раз довело вірність моєї думки про утилітарність справжнього мистецтва; мистецтво лише тоді справжнє, коли від нього є користь людям.  ****)  ****) На місці автора, я б не знущався так явно з «соц. Реалізму», в надрах якого автор, як не крути, виріс.

               *                      *                    *


Нам пощастило: ми залишились живими, і за нами була перемога; та щастити може по-різному. І часто ти навіть не усвідомлюєш, пощастило тобі цієї хвилини чи ні, бо немає критерію, що саме вважати за талан і ніхто не знає, чи не є, часом, наша поразка саме отим щасливим випадком, коли пощастило уникнути куди більшої небезпеки і яка відвернула нас від якоїсь вбивчої дії, котра могла бути наслідком такого щасливого звершення, як Перемога?
Ось мій двійник і ровесник сидів у цей час переможений у скляному кубі, в одному із закритих приміщень. Там було спекотно. Він сидів під великим каменем і чекав, коли повз нього пробіжить їжа. Він був майже сліпим, тенетів не в’язав. І верхом бажань його був тарган, котрого вистачило б на тиждень.

Я відчував його і співчував йому зі свого далека, увесь мокрий та тремтячий. Наблизившись упритул і нахилившись, я носом напоровся на одну з множини його скловидних волосинок, що укривали буре тіло, і зрозумів, що то самиця. Ну, що ж, чому б мені й не побути самицею у мої роки? Тим більш, у Нью-Мексіко.
На пагорбку почалося кладовище. Гробки і парканчики мало не припинили мій шлях взагалі, бо в темряві не помітно було доріжок, і я мусив ступати на плити, квіти, стрічки, перечіплятися об лавиці та чіплятися за хрести.
Чому людина намагається пожити подовше? Що за дивна тяга до продовження днів, саме своїх, заснована на хиткому фундаменті амбіцій, не підтверджених ні запасом можливостей, ні наявністю сил. Ставлячи цю мету за головну, людина втрачає з поля зору попутне питання: «А чи потрібно?». І взагалі, чи тобі вирішувати, котрий з’явився на світ всупереч власній волі і тепер примушений чіплятися за те, що раніше відкидав. Життя твоє подібне до іскри в пітьмі, і не дано тобі знати, чи гріла ця іскра когось, спалювала чи освітлювала дорогу наступним. Чи варто дути на застигле вугілля? Можливо, саме зараз світло твоєї іскри потрібне в іншому місці, далеко в темряві. І справа, можливо, не в тривалості спалаху?
Бредучи лабіринтом металевих та бетонних огорож, я заблукав і впав до ями. Пірвався светр, щось гостре проткнуло литку. Не треба було поспішати, треба було відсапатись і, перш ніж ще раз спробувати вилізти, варто було подивитись на небо. Шкода, що воно таке непроглядно-чорне та байдуже. Йому, мабуть, соромно за мене. Нічого, це всього лише норовикористання для батерфляй, в цьому лабіринті немає Мінотавра, і це не пастка, це всього лише чужа могила.
Поки що чужа.

                *                     *                     *


ЧЕТВЕР, 27 вересня.

Ішли своїм курсом на захід, подолали 24 ліги, записали 20. Припливло багато «дорадос», одну вбили. Бачили водяного птаха-фаетона.
Після довгих днів відсутності капітан, нарешті, вийшов до людей, але це був ніби не той капітан, з яким ми вирушили у подорож; цей був огряднішим і увесь сивий. Він прибив цвяхом до грот-щогли золотого кастельяно  *)  *) Старовинна золота монета і почав довго розводитись перед нами, роблячи виразні, але незрозумілі рухи руками. Звертався він чужою мовою, з якої ледве було зрозуміло, що розповідає про спільний ринок і переконує нас у перевагах ринкової економіки перед усіма іншими (хіба вони можливі?). Матроси розгублено дивились на мене. Вони, на відміну від капітана, пам’ятали, хто фінансував це підприємство. Я знизав плечима й відвернувся, бо то вже був не мій капітан. Добрі християнські душі навіть не повісили його, а лише пожбурили за борт. Хвора людина ще вигукувала якісь гасла і змахувала руками, підіймаючи бризки, а акули вже кружляли навколо неї.
Пізніше виявилось, що монета, прибита до грот-щогли, була останньою з судової скарбниці. Куди могли зникнути усі інші гроші, ніхто й уяви не мав.

                *                        *                      *


З теплого тамтешнього затишку я вивалився у світ дуже далекий від гостинності: навкруги була темрява, мороз, починалася завірюха. Я був мокрим, тремтів і йшов навпомацки. Моєю метою вже не було вижити - моєю метою було дійти до невідомого місця. Важливо було дійти; все інше було не важливим. Науковець назвав би це намагання інстинктом, церковник - провидінням, мені ж ніколи було встрягати в нетрі класифікації, спотикаючись та кульгаючи, я йшов. Я звершував найголовнішу в своєму житті подорож.

Вулиці були безлюдними, ніхто не міг допомогти мені, і ніхто не мав права заважати. Місяць байдуже освітлював мою дорогу, і я не ображався на його байдужість; природа тут ні при чому. Я мерз, зате після купелі відчував себе чистим, ріка ретельно вимила мене.
Неспроможному боротися за життя немає місця в житті, отже, можливо, є місце в чомусь іншому? Чи й там немає? Чи довго ще брести?

Ось задзвонили дзвони. На всю силу, могутньо, як у тому гірському селі, котре ми оточували по першому снігові.
До села було далеко, воно спало, і ніхто не повинен був знати, що ми наближаємось. Це ми повинні були розірвати тишу громом вибухів та бойовими вигуками. Але дзвонили дзвони. І мені, не знаю як іншим, стало соромно. Ми побігли, не ховаючись, на весь зріст, і взяли село без жодного пострілу, лише чувся тонкий брязкіт розбитого скла та тріскіт вогню нової пожежі.
У селі вже давно не було жодного мешканця. Ми оточили церкву з дзвінницею і почули, що дзвони більше не гудуть, і побачили, що сніг навколо церкви цнотливо-білий, не спаскуджений людськими слідами. Вона теж була порожньою. Для впевненості ми вкинули до церкви пару гранат, та навіть уламки не примусили звучати дзвони. Вони лунали для нас лише до до тієї миті, поки не було перейдено межі; пізніше, коли ми примусили свою совість замовкнути, дзвони припинили взивати до нас.
Під’їхало чотири «Урали», і ми, мовчки видряпавшись до кузова, залишили село, не чекаючи світанку. Скиглила поранена собака, інша, ослаблим від голоду гавкотом, скоріше схожим на кашель, проводжала нас до околиці, ховаючись за парканами.
З того часу я намагаюсь забути назву того села, а вона знову й знову випливає в пам’яті то співзвуччям, то обрисами, а то, як сьогодні, пахощами снігу, який ще не випав. Я ховаю тремтячі руки в штани і слухаю чужі дзвони у моєму місті. Вони попереджають.
Ось ніби змовкли, можна йти.
 

               *                      *                       *


П’ЯТНИЦЯ, 28 вересня.

Ішли своїм курсом на захід. Море було спокійне. Подолали 14 ліг, записали 13. Побачили трохи трави, спіймали двох «дорадос».
Підвішані на шлеях у трюмі коні та корови висять так довго, що вже ні на що не здатні. Голови позвисали, голос зник, морську траву їсти не можуть. Землі, до якої ми їх везли, немає, і я вже змирився з думкою, що не буде ніколи. Від сьогодні ми почнемо вбивати мовчазних тварин і безрадісно їсти їхнє м’ясо.

Летючі риби, сяючи яскравими фарбами, вилітають на палубу. Під пекучим сонцем повільно вмирають і висихають, втрачаючи кольори та набуваючи сірого відтінку, як ми всі і наша каравела. Вони помилились, не сюди треба було летіти. Можливо, десь в іншому місці й були б доцільні їхні яскраві крила і гнучкі тіла, тільки не у нас. Тут вони шурхотітимуть під ногами, мов торішнє листя.

               *                        *                     *


«Good night, good neighbors. Good neighbors, good night!»  *)  *) Уривок з бродвейського мюзиклу: «Добраніч, добрі сусіди. Добрі сусіди, добраніч!» - співав я тремтячими синіми губами і холод поступово згортав моє занехаяне тіло в «позу новонародженого», а всередині мого мозку знаходився ліфт, а сам мозок був схожим на старий багатоповерховий будинок, в якому ліфт проходив просто крізь квартири, як в Америці, якої я ніколи не бачив.
І, взагалі-то, це не були квартири, а маленькі комірки: де кухня, де ванна, а де мансарда чи тераса з зимовим садом, і скрізь перебувало лише по одній людині. Я проїздив у ліфті крізь ці комірки, де люди займалися своїми звичними справами, і декого впізнавав за милими дрібницями, а декого бачив уперше, розуміючи, що з ними мені ще передбачено зустрітися й познайомитися. Декотрі комірчинки були ще порожніми, але таких залишалося зовсім мало. Ліфт ішов, і я знав, що все це не фокус, я можу це згадати, коли захочу, але ж не для цього проник до власного мозку; я повинен був дізнатись про щось, про що декотрі не дізнаються ніколи, і мене хвилювало передчуття очікуваної несподіванки. І я ще більш насторожився, коли ліфт зупинився в кімнаті з великим, яскраво освітленим вікном та високими фікусами в барильцях. Крізь вікно, стоячи спиною до мене, на вулицю дивився хлопчик. Почувши дзенькіт зупинки ліфта, він почав повільно обертатися, а обернувшись, дуже здивувався, побачивши моє бородате обличчя та древні вицвілі джинси. 
Він так і не встиг зрозуміти, що до чого, а моє серце в ті короткі хвилі переповнилось радістю: незважаючи на чуже обличчя та незвичний картатий одяг, незважаючи на дику панораму небаченого міста за вікном, я зрозумів, що бачу себе знову молодого і знову здивованого по багатьох-багатьох роках після цього життя та двохсотрічного неіснування взагалі.

Це було добрим жартом тієї Сили, яка веде нас. Можливо, навіть нагородою (я відчував, як ця Сила посміхається), бо я поводився вірно - я увесь час думав, навіть коли інші вважали це даремною справою.

А така наполегливість заохочується.

                *                       *                    *


СУБОТА, 29 вересня.

Ішли своїм курсом на захід, подолали 24 ліги, записали 21. Стояло затишшя, тому за день та ніч пропливли мало. Бачили багато трави.
Колись люди зможуть фіксувати події не тільки в статиці, я певен, але й у найменших подробицях руху, у розвитку і у супроводі відголосу звуків з минулого. Геній людини дає підстави до таких сподівань. І ось тоді наші нащадки зможуть побачити, як на пляж першого ж острова, *)  *) можливо острів      до якого ми змогли наблизитись достатньо, затинаючись вийдуть сімнадцять старців у білих сорочках по п’яти *)  *) Білі ряси носили монахи ірландського ордену колумбітів (!), які досягли американського берега ще у 877 році н. е.  Тремтячими руками волочачи зброю, котрою вже не спроможні були користуватись, і слізно прохатимуть нас не зходити на берег, щоб не завдавати їм ганьби, бо вже більш ніж сімдесят років вони виконують наказ, охороняючи острів. За ці роки сюди не підходив жоден корабель, жінок у гарнізоні не було, і острів оминула животворяща сила. Дерева було вирубано, тварин винищено. Залишалося лише вмерти серед руїн форту та могил товаришів, і єдине, що могло б утішити старих солдатів у смертну годину, було відчуття виконаного обов’язку, незаплямованого гонору та вірності присязі, про які знатимуть лише Небеса.
Ми мовчки відпливли, не відкриваючись, хто ми. Сльози тих старих вояків я пам’ятатиму завжди: то, мабуть, вони сяють діамантами у всіх маршальських зірках.

              *                       *                       *


Шпортаючись та ковзаючись на бруківці, я вийшов до храму. Увійшов крізь його ворота і побачив, що храму немає. Стояли вхідні ворота, ліворуч висіли дзвони, темнів густий живопліт, оточуючий подвір’я, а Храму не було. Під ногами порипували і подзвонювали стріляні гільзи.
Святий Микола плакав над згарищем.
Дурні гуцули, закохані в дерево, побудували храм з такого недовговічного, нетривкого матеріалу не тому, що не могли скласти його з каменю, могли, але камінь холодний - душа серед нього кулиться, а серед дерева, підтримувана духами лісу та води, знаходить заспокоєння і затишок.
Я прамував до храму. Саме відчуття, що він існує, - найстарша з будівель нашого міста, не давало схибити чи з’їхати з глузду, мовчазно нагадуючи про моє місце у безперервній стрічці Мєбіуса, символ якої є одним і єдиним образом Буття: « ∞  ».
І ось у ній щось перервалось та випало.
Я впав навколішки і, зачерпнувши обома долонями святої сажі, вимазав нею своє мокре обличчя. Хтось продовжував плакати під живоплотом, а чорні плями на моєму обличчі, замість того, щоб стати знаком жалоби, перетворились на бойовий камуфляж: пальці автоматично вималювали його, хоч я й не бажав. Чи пробачать мені душі предків цей порив, а чи підтримають мій несвідомий порух?
Я кричав, а руки мої, занурюючись у попіл, тягли за собою все тіло.

*		*		*


НЕДІЛЯ, 30 вересня.

Ішли своїм курсом на захід, за день та ніч подолали 14 ліг, записали 11. На корабель залетіли чотири птахи - фаетони - важлива ознака землі; двічі бачили чотирьох пеліканів та багато трави. Помітили, що зірки під назвою Стражниці у вечірніх сутінках були біля правої передньої лапи із західного боку. А на світанку - на одній лінії нижче лівої передньої лапи з південно-східного боку. Отже, за ніч пройшли не більше трьох ліній, що дорівнює дев’яти годинам. Коли вечоріло, компас відхилявся на чверть градуса на південний захід, а на світанку показував точно в напрямку Полярної зірки. І так було щоночі. Очевидно, зірки рухаються. А компас показує правильно.
Ні мої супутники, ні капітан, котрого я найняв, ані сам король, котрий дозволив цю подорож, не знали її справжньої мети. Я нікому її не відкрив, бо коли б повідомив, що пливу до Волі, вони б мене засміяли і затоптали. Я набрехав щось про «золото для кожного», і кожен уявив собі свій рай. І про волю - це не зовсім вірно; я навіть собі не признавався, куди й навіщо намагаюсь потрапити. Той, котрий мене веде, перед подорожжю сказав, що тієї обителі правди досягне той, у кого сильна воля. Хто зважиться на таке, не повинен повіряти своїх задумів ні родичам, ні друзям, тільки молитись і роздумувати, поки перед його зором не постане виразний образ священного міста.
Я думав, то буде древнє місто Он, де єгипетські жреці колись писали світові хроніки, але багатогодинні медитації викликали до життя Мінамату і просякнуту ртуттю Мадейру, мою Ріо-де-Оро. На С’єрра Пілада десятки тисяч гарімпейрос із криком «Адіос, мама!» ковзали по грязюці у страшенно глибокий кар’єр, борсаючись там та навантажуючи свій мішок глиною. Страшнішої картини я не бачив за життя, бо та земля і та яма були мертвими, а праця людей безсенсовною; мало того, вони навіть не були рабами!
-Ну що, не передумав, ощасливиш людство?! - зі сміхом запитав мене хтось, розбудивши серед ночі. І я з жахом дивився на звичну цівку води, що просочувалась крізь погано законопачений борт, і думав: «Воля Твоя, але не ятри серце, прошу Тебе. Ти ж відаєш, що маю я одну мету і виконаю її, хоч би що. Заради її досягнення я відмовився від усього, і Ти не маєш права нагадувати мені про те, чого ще не було!»
Заспокоївшись, я почитав на сон поему Маттео Боярдо «Закоханий Роланд», а думки кружляли навколо одного:
Закоханий? Роланд?  *)  *) Поплічник Карла Великого. Вбитий у битві з басками у 778 р.

                                 *                        *                     *


Люди ніколи не йдуть до Бога, коли їм ще є куди піти. Мій час настав, I have nobody to speak to. **)  **) Нема з ким поговорити. (англ.)  Ніколи не думав, що ця проблема буде хвилювати мене, треба ж, зачепило. По молодості вважаєш, що жінки існують лише для одного, і раптом приходить момент, коли з ними просто хочеться розмовляти; чоловікам вже все сказав. Та й не з усіма жінками, а лише з тією, про яку я увесь час думаю, можна так поводитись.
Ми з нею дуже мало розмовляли, все було ніколи. Ніч поглинула її, сама вибухнувши і перетворившись на жахливу подобу нетутешнього дня. Репнувши і розідравшись на нерівні шматки, усе далі розкидувані світлом, ніч повернула багатьох неушкодженими, гори та небо трохи обпаленими, а повітря підсолодженим запахом, від якого не можуть заснути навіть найдужчі.
Не повернула вона тільки мого кохання. Показавши краєчком, як виглядає щастя, ніч підступно манила мене в себе, ледве лиш смеркало. Вона кокетливо загравала, натяками обіцяючи продовжити наше єднання, коли я ще трохи поблукаю горами, в той час як інші будуть намагатися заснути.
З того часу командири більше не вичитували мені, а мужики не перепитували, чому я зранку знову в крові.

                        *                       *                     *


ПОНЕДІЛОК, 1 жовтня.

Ішли своїм курсом на захід, подолали 25 ліг, записали 20. Почалася злива. Велика риба протягла повз нас старого чоловіка у човні. Ми було подумали, що то теж мана, але він звернувся до нас іспанською:
-Aqua!  *)  *) Води! (ісп.)
Ми жбурнули поперед нього гарбуза з водою і запитали, чи далеко до землі.
-Colba!  **)  **) Старовинна назва острова Куба. - закричав він, вказуючи назад себе. Важко дотягшись до гарбуза веслом, і ледве не впустивши його, бо мерлін тяг дуже швидко, старий ще раз тицьнув рукою на схід і верескнув, побачивши наші здивовані й недовірливі обличчя та почувши розпачливі вигуки, -Cabroni!  ***)  ***) Брутальна лайка (ісп.)  Туман швидко поглинув його, в той час як ми продовжували дрейфувати з обвислими вітрилами.
Стояв молочно-білий туман, у якому повз нас повільно рухалась велика золота куля. Вона трималася паралельного з нами курсу та рухалася швидше за нас і легко перегнала. Коли золота куля порівнялася з судном, усередині неї, в неприродному жовтому світлі, ми побачили чотирьох чоловіків, що брели по коліна у воді, несучи паланкін. У ньому сидів дебелий пан у червоній з жовтим одежі, на голові мав корону, волосся довге й чорне, коротку чорну бороду. Посміхався і кілька разів кивнув нам головою. Здавалося, він не бажав нам нічого злого, але й за собою теж не запрошував.  *)  *) Цю картину бачив М.Реріх, подорожуючи в пошуках Шамбали.

                          *                         *                      *


Коли загубився, бажано повернути радість життя, от тільки, де її взяти, від кого зарядитися? Лише одного разу, пригадую, йдучи повз бетонний паркан школи, серед однотипних «Fuck off!» та «Sepultura» раптом помітив, ніби воно саме мені в очі кинулось, напис яскравою фарбою «Клара - целка!!!» І стільки було в тому написі простої радості та приємного здивування, що воно мимоволі розтягло в посмішці і мої губи; це ж треба - Клара, виявляється, целка! Не все ще спаскуджено, не все втрачено. Шкода лише, що для того, щоб у цьому переконатися, автор напису, по простоті душевній, повинен був розбити цю кришталеву завісу між тим і цим життям, і , отже, Клара...
Який дивний цей світ, суцільне дзеркальне відображення на тендітних крихких дзеркалах, ледь забувся і знову...
На ньому було синє галіфе, зелена гімнастерка та кашкет з червоним кантом, а на мені плямиста куртка та восьмикутний картуз. Він дивився на мене здивовано та трохи налякано, він не знав мене, але я впізнавав його, того, з минулого сторіччя. «Чому він тут? - подумав я, - адже має бути зараз у Пусані».  **)  **) Корейське місто. «Я дуже здивувався, побачивши тебе у Багдаді», сказала смерть купцеві, який утікав від неї три дні і три ночі, - «Боялася, не встигнеш, а ти прибув до мене вчасно». Він їв гречану кашу.
Я, пробігаючи мимо, на всяк випадок, пальнув крізь зачинені двері і повернувся подивитись, бо почув дзенькіт алюмінієвого казанка, що впав.
Він сидів на підлозі. Чотири кулі розірвали йому живіт і звідти висипалась гречана каша. Ми обоє мовчки здивовано дивились на свіжу гречану кашу, яка потихеньку вивалювалась із живота. Крові майже не було. Ще тік якийсь жир і назовні зі свистом виривалися гази.
Він глянув на мене. Я на нього.
Зрозумівши, що він більше не боєць, я побіг далі, і день мій був довгим, повним необтяжливих турбот і, загалом, щасливим, тому що хоронити наших людей ми примусили місцевих жителів, а самі весело пиячили до ранку.
Він навіть не кричав. Ми обидва були здивовані.

                             *                         *                         *


ВІВТОРОК, 2 жовтня.

Ішли своїм курсом на захід, за день та ніч подолали 39 ліг, записали 30. Море спокійне і тихе. Трава пливла тепер із сходу на захід, з’явилося багато риби, зловили одну - побачили білого птаха, який скидався на чайку.
По обіді зустрілися з армадою суден, які рухалися у тому ж керунку, що й ми, вздовж стіни. Серед них була стара «Пінта», якби не юнга, не впізнали б, так дивно вона виглядала. Армада рухалася швидко, і ніхто на нас не звертав особливої уваги. Виставили додаткову вахту, щоб не зіткнутись з кимось. Як не дивно, але вигляд багатьох радісних людей, свіжопофарбованих кораблів і мерехтіння прапорів не покращив нашого настрою, а, навпаки, пригнітив усіх.
Нас трохи заспокоїло число «500», що багато разів повторювалось у різних виглядах, намальоване на бортах та вітрилах яхт, баркентин та каравел. Це була дружня, хоча й невідома нам сила, яка рухалась, не зважаючи на штиль.  *)  *) Ця регата мала місце 1993 року. Люди весело вимахували до нас руками та прапорцями. Звісно, коли б це були вихватки диявола, їхнє гасло числом мало бути «666», а не «500», і, все одно, ми почулися краще, коли всі кораблі пролинули повз нас і зникли за виднокраєм, залишивши в повітрі синюваті димки з дивним запахом, ніби горів земляний жир. **)  **) Старовинна назва нафти. 
Всі мовчки розбрелись по кутках і молились наодинці, не будучи впевненими, чи можна говорити про те, що, нібито, привиділось, і замислюючись, що саме віщує нам знак «500» та напис «America».
Ні в чому не було впевненості. Сон чи яв, легко перевірити , бо ще Геракліт казав, що Світ, у якому ми перебуваємо, вдень спільний для всіх, а бачений у сновидіннях відмінний для кожного, заспокоював я себе. А світ, до якого потрапили ми, жив своїм життям, не звертаючи на нас уваги і не змінюючи заради нас своїх правил. Ми самі собі видавалися дітьми у світі дорослих, де все незрозуміле і страх чигає на кожному кроці. Прості люди могли цього й не витримати, треба було їх зберегти. Я молився за це, і серед ночі на палубу опустилася величезна зграя чайок, і вовтузилася там до світанку. Я не виходив з каюти, aж поки шум не стих, а коли на світанку вийшов, то побачив, що моряки зникли разом з птахами. Залишився лише юнга, він віднедавна став дурнуватим і не злякався, як усі інші.  *)  *) Факти непоясненого зникнення людей і кораблів, як і незрозумілі витівки часу у тих місцях, у так званому «Бермудському трикутнику», трапляються й зараз.
Мані було сумно, але я не турбувався за їхню долю: цей символ був ще одним смисловим знаком нашої нескінченної бесіди з Вічністю. «Ваші супутники мусять лишитися тут, а ви рушайте далі. Так звеліли вчителі», - подав сигнал невідомий керівник, і я зарання згодився, не спокушаючи душу сумнівами.


                          *                          *                         *


Я відчував, що існують речі страшніші за смерть. Я відчував свою старість. Я відчував, що вона підступає і вже більше не відступить, її невідворотність лякає дужче, ніж можливість смерті, бо смерть відчувається трохи не так як старість, в ній є якась недовершеність: застигають губи, важкий сковуючий холод хвилею піднімається від кінчиків пальців, завмираючи біля самісінького серця. В це не хочеться вірити, але в цьому відчутті не лише муки тіла і ненависть, викликана безсиллям, в ньому є й насолода: тобі плювати на все, ти вже ні за що не відповідаєш, на тебе не поширюються правила життя, ти наближаєшся до таємниці, знаходишся біля її межі. Ти розслаблюєшся, провалюючись в інший вимір, і коли й смерть залишає твоє тіло, в тобі залишається тільки печаль від обриву передчуття невідомого світу, переповненого блаженством і відчуття вічної любові. І вічного захвату.
Хоч захват від відчуття однієї людини викликає захват усім сущим, та, на жаль, він не вічний. Під час наступних років, коли захват зникає, джерело хворобливого щастя перетворюється на джерело кошмарів. Раптові і непровоковані напади злості перетворюють світ на хащі, де на тебе чекають пастки та сонми злих духів. І тоді казки про Попелюшку, Гидке каченя та Сплячу красуню здаються не такою вже й маячнею, якщо ти знайомий з ними особисто. Це вже зовсім інший, надчуттєвий рівень, заглиблюючись в який своїм духом ти розчиняєшся у просторі не змісту, а слова, опускаючись до його простоти, ти знаходиш ключ розуміння всього, і відтепер усі таємниці буття та небуття відкриті і більше не чекають на тебе, бо ти - в них. 

                      *                      *                     *


СЕРЕДА, 3 жовтня.

Ішли звичайним курсом, подолали 47 ліг, оголосив про 40, потім оговтався: більш нема кому брехати. З’явилися птахи, подібні до чайок, і багато трави, зів’ялої та свіжої, в якій було щось схоже на плоди. Як смерклося, пішов сніг. Це нагадувало десь бачену картину: велична засніжена гора серед непроглядної північної ночі і освітлена з неба палаючим блюдцем самотня хатина. Ручай промерз до дна, застигла біль снігу навкруг хатини, не заплямована слідами; там або ніхто ніколи й не жив, або помер цієї зимньої пронизливої ночі. Не будь вона такою величезною, картина могла б нагадувати чиюсь холодну зібгану постіль. Тільки, чого б це блюдцю палати?
Саме блюдце світиться блимаючи, а стовб світла, котрим воно впирається в землю, є твердим і пружним; він не розсипається, коли блюдце безгучно злітає догори і вліво, він просто зникає. Колись тут теж борсались люди, мрією яких була така ось хатина і дитина вагою в три арроби, *)  *) 1 арроба = 12 кг. котру вони, кінець кінцем, дістануть з-під шару грязюки в сто людських зрости і мільйонорічного забуття. Ось тільки чи принесе вона їм щастя? Мало того, чи принесе вона їм хоча б заспокоєння, ось у чому питання. Справа в тім, що вони навіть не відмиють свою знахідку від болота і знову сховають від усіх, за важкими залізними дверима.
По всьому виходило, що я пройшов обряд духовної підготовки на шляху до землі, бо стражі святого місця вже вийшли назустріч, відчувши, що я наблизився достатньо. Від сьогодні вони були зі мною: один за лівим плечем, інший за правим. Залишаючись невидимими, вони все ж сповістили про своє прибуття телепатично, бо ні їм ні мені вже стали не потрібні слова.
Переповнений умилінням, я впав навколішки і залився сльозами, бо це була велика перемога, не лише моя, а й усіх людей, які нещасні померли у густому мороці невідання, в який поринув світ. Отже, мета близько, морок буде розвіяно, та радіти - не означає складати рук, бо останні кроки можуть виявитись найважчими, а зробити їх я повинен самостійно: я - людина, крила мої слабкі, шлях мій - плазування болотом.

*                        *                         *


Невже колись я жив інакше? Намагаюся згадати те відчуття спокійної і впевненої радості володіння коханою і постійно пригадую щось інше, бо залишилося саме відчуття; конкретні прямі ознаки чи факти зникли. Пам’ятається, що понад усе ми цінили одне одного. Кожна подія чи людина, навіть з найближчих, не могли пробитися в наш замкнений простір. І коли вже доводилось займатися чужими справами, в наших душах залишались відбитки останніх сказаних одне одному слів, і нічого більш важливого не існувало. В таких випадках було постійне відчуття, ніби наша розмова перервана на півслові.
Я не зможу їй всього цього розповісти, я не вмію говорити. Легше було б написати, та біда жінок у тому, що вони завжди хочуть слухати і краще за все розуміють почуте, а не написане чи показане. І запам’ятовують.
Можливо, не так вже й погано, що я не вмію розмовляти та пояснювати, а, як завжди, завалюсь мовчки.

                      *                          *                        *


ЧЕТВЕР, 4 жовтня.

Ішли своїм курсом на захід. Удень та вночі подолали 63 ліги. На корабель прилетіло 40 білих птахів, подібних до чайок, два пелікани, а також птах-фаетон.
Юнга геть оскаженів. Здається, Стіна його не турбує і про домівку згадує лише тому, що там дівчата.
Оскаженів. Збочив. Користуючись тим, що нікого більше немає, а я мовчу, він задовольняє свою плоть прямо на гальюні, під пекучим сонцем, дивлячись знизу догори на золоті перса німфи під бушпритом. Вона простягла руку вперед і дивиться туди, вдалину, куди кличе нас, а він - на її перса і, шкірячи зуби, тіпається у дикунському танку. Глянцева червона плоть, білі великі зуби. Закінчив. Щедрою рукою сіє те, що має. Я посіяв у цю подорож дідів маєток, він сіє своє зайве слизьке сім’я. Витер руку об штани, сміється до мене. Послизнувшись на своєму сім’ї, падає у воду, не гукнувши й не шелеснувши. Напевне, виплив би, коли б наш борт та стіна щільно не зійшлися над його головою. Отже, я сам.
Усе ж, схоже, Земля кругла і вітри несуть мене догори схилом, і я, досягши тімені планети та відвалившись від наших низинних країв, міг би занадто близько наблизитись, а, можливо, й навіть увійти в світ ідей, де ідеї чекають на свою чергу, щоб осяяти потрібну людину, або відпочивають, повернувшись по закінченню своєї місії там, внизу, в світі нижчому.  *)  *) Навряд чи він читав Декарта. 
Треба запам’ятати побільше з побаченого; ось тільки як відрізнити, чи буде земля, до якої я рухаюсь, реальною, чи також предстане у вигляді фата-моргани, хоча й твердої на дотик?

                  *                 *                 *

Коли вдуматись, передача інформації за допомогою слів, мовних знаків, можливо, й не є ідеальною та неперевершеною; слова часом несуть в собі інший зміст, а часом не містять в собі зовсім ніякої інформації. Говорити можна по-різному. Ми часто використовуємо слова, не замислюючись над їхнім змістом, ба, навіть не бажаючи зрозуміти: наприклад, говоримо: «Не плутай Божого дару з яєшнею». Ну, з яєшнею ніби все зрозуміло, а от що таке «Божий дар»? Цікаво? Подумайте й посміхніться.
А ще кажуть, я не вмію жартувати. І нема чого прискіпуватись до моїх слів, тим більше шукати в них правди, бо що таке «правда»? Вона змінюється щосекунди, змінюючи свій вигляд і перетікаючи до стану опонентів. За фактами, які зовні видаються зрозумілими, вона ховає своє обличчя від занадто вже прискіпливих шукачів правди. Приготуйтесь, вам прямо в очі можуть говорити правду хами і дурні. Спробуйте зрозуміти брехню. Принаймні, вона багатовимірніша і тому більш людяна.

                  *                      *                        *


П’ЯТНИЦЯ, 5 жовтня.

Вночі вітер трохи вщух, море спокійне і тихе. Трави немає, зате над статком шугало багато птахів та летючих риб. На камбузі сидів не по-нашому одягнений, усміхнений тип. Він їв мій сніданок.
-Ти - собака! - вигукнув він.
-Як це? - здивувався я. - Ні сіло, ні впало?
-Ти скептичний, недовірливий, часто печальний, нерідко огризаєшся і в основному надійний.
-А, то ти про вдачу! Тоді додай, що мені наплювати на всіх без винятку.
-Оце ж і є «в основному надійний». - ствердив він посміхаючись.
Таємничо озирнувшись, він вклав мені до рук прямокутний клаптик паперу, на якому було написано «J.L.Finni». Ну й добре, J. L. Finni, і що далі? А далі він домалював ось таку дивну фігуру:



Вже майже звикши і до більш дивних видінь, я все ж вважаю його малюнок дуже дивним. Тим більш поряд із числом 1934.
Складалося враження, що він про щось повідомляє з майбутнього, креслячи свої просторові фігурки. Але досвід нашого плавання саме й стверджує, що ніякого Потім, тобто майбутнього, немає. Є лише минуле, яке існує постійно, і уривчасте теперішнє, час від часу, нерегулярно й неочікувано, вмочуване в минуле для того, щоб це суб’єктивне теперішнє не зачерствіло і не відірвалось, і не було б віднесене сонячним вітром, а було б постійно зволожене і оточене минулим, що давало б йому гарантію та спокійну впевненість у тому, що й само воно, у свій передначертаний термін, спокійно і достойно повернеться до витоків, тобто в Минуле.
Мене більше турбував рік 1314.  *)  *) Рік розгрому ордену тамплієрів, які задовго до Колумба заснували в Америці свою державу і постачали срібло до Європи.

Ми вийшли на палубу. Я посміхнувся йому як нерозумному і штовхнув у плече. Мені було зрозуміле його нетерпіння, але що ж я міг вдіяти, коли на борту командував зовсім не я. Здавалося, що й він не образився, занурюючись у воду, та й з чого б то було ображатися, адже його солом’яний капелюх теж був жовтогарячим.

                      *                        *                      *


Щоб зігрітися, я підбігаю до турника, підтягуюсь на ньому, групуюся навколо перекладини, починаю крутитися: тириррлі-туруррлі-тириррлі-тириррлі-уп! І зіскакую на прямі ноги. Якийсь новий, сяючий, переповнений енергією, котрої я не в силі втримати в собі і щедро випромінюю на всіх і все. Я радію, хоча не впевнений, чи ця енергія не вбиває когось. Я вже не той, ось що головне, а був же сірим та сумним, непомітною часточкою грунту.
Скоро я закінчу розповідати; такий порив не може довго триматися на піці. Я вичерпаюсь, задовольнюсь і розслаблено притихну, але чи будете задоволеними ви, хто дослухав мою сповідь до кінця, прийнявши в себе величезну купу мого захаращеного світу, перемазаного самотністю та болем, я не знаю того. Мені сумно.
Пророки не вміли писати, в цьому їхня велич. Вони не опускались до протоколювання своїх думок та стенографування почуттів, тому й залишилися в пам’яті народів, що відкривши свої невідомі простори, вони щедро ділилися відомостями про них з іншими і запрошували усіх прямувати до туманних берегів, віддаючи знання безкорисливо.
Згадується наївне хіпівське «Make Love!» *)  *) Творіть любов (англ.)  При нашому заціпенілому безпросвітному очікуванні Чогось, хочеться крикнути: «Нехай не любов, щось інше, але, будьте людьми, творіть, врешті-решт. Творіть!»
З іншого боку, як дивно влаштовано людину - що б не творила, не відає, на добро це чи на зло. В одному можна бути впевненим: коли б людство було слухняним, Бог би обов’язково дозволив йому проіснувати ще років з п’ятсот. Та людство таке неслухняне.

                         *                        *                      *


СУБОТА, 6 жовтня. 

Вчора приймав у гості пречудову компанію гарненьких дам (вочевидячки, рейс затягується). Ми багато сміялися, пили вино, розбавлене водою, а вдосвіта вони пішли. Здається, я їх прогавив, задрімавши.
Спробую перелічити імена, якими вони відрекомендувались, отже:
кронпринцеса Сесілія німецька в уніформі драгуна із зображенням мертвої голови на високій хутряній шапці;
герцогиня Вікторія-Луїза Брауншвейгська в гусарській уніформі з купою медалей на грудях та у чорному лакованому шоломі;
Катерина (чомусь Велика, це було так смішно!) у російській гвардійській уніформі;


королева Вікторія шведська у строю командира стрільців із шикарними наплічниками;
принцеса Марія де Нев Бурбонська у вбранні португальського піхотинця;
фройляйн Картуш, співачка з оперети міста Відень в уніформі австрійського гусара (лише вона була у чоловічих штанях, на всіх інших були довжелезні спідниці для їзди верхи, які закривали навіть пантофельки);
герцогиня Ольга фон Ольденбургська у формі 36-го Ахтирського драгунського полку;
королева Марія румунська, одягнена командиром 4-го полку з Рошяй. *)  *) Всі ці жінки, дійсно, любили бавитись чоловічим вбранням.
Здається, когось не вистачало, а так, загалом, ніч пролетіла як райська мить, незважаючи на те, що всі дівчата були у військовому. Розмовляли ми латиною, я смішив їх розповідями про дикунське вбрання, вони мене - анекдотами своїх країв. Фройляйн Картуш виявилася маленькою «язвочкою», інші восьмеро були дуже милими; гладили мене по щоках, цілували і співчували, що я тиняюся морями наодинці, а вже ж літа. Найбільше мені сподобалась принцеса Марія, тиха, замріяна дівчинка. Я кажу так не тому, що вона землячка, бо і королева румунська, і німецькі принцеси були чудо які милі, але якось так вийшло.
Шкода, що я втратив їх так раптово. І цікаво, хто ж була та, десята, котра не з’явилася на зустріч?

                     *                      *                      *


Це десь найманцям платять, у нас же керівники курортно-помаранчових республік сердечно дякують добровольцям за порятунок свого народу. Роззброюють братні підрозділи і відсилають їх додому «малою швидкістю». Добре, хоч не вантажем «200», бо то вже все. Бо люди смердять: і дезертири, і герої. Це тільки їм самим здається, ніби пахнуть. Смердять. І хижаки їх їдять лише з великої нужди, а так намагаються не чіпати. Коли б ще люди поводилися як хижаки, світ би стояв, та біда людей у тому, що вони хочуть одного й того ж. Усі, усюди і завжди. Проблема в тому, що цього їм не дають. І дуже мало з людей здатні розгледіти у суцільній чорноті червоний відблиск.  *)  *) Слово «Сюань» в даосизмі - таємнича темрява священного чорного кольору, утвореного багаторазовим занурюванням у криваво-червону фарбу.

                         *                          *                    *


НЕДІЛЯ, 7 жовтня.

Можливо, я бачу те, що свого часу бачив святий Іоанн, з тією лише різницею, що він знав зміст своїх видінь, я ж не відаю навіть як назвати побачені картини, не те що зрозуміти, куди кличе заворожуючий дурман цих образів. З іншого боку, усі ці чужородні яви настільки реальні, що у свідомості не вистачає сил на відмову їм в існуванні. І доводиться лише припускати, що всі множественні світи зшиті у подобу книги, в руках Господа. Моделлю тієї Книги, очевидно, і є Біблія, зі сторінки на сторінку якої перетікає мудрість. Але обійняти ту мудрість і прийняти її в своє серце може лише читаючий поступово, регулярно і з самого початку, я ж бачу випадкові і уривчасті відбитки під впливом Великого Океану, зрідка, перебиті на сусідні сторінки (мов у книзі мокрій чи засаленій). Я, котрий має можливість мешкати лише у своєму світі (на своїй сторінці), страшусь і не розумію символів сусідніх світів, порядок та доцільність котрих може усвідомлювати лише Вищий Розум. Але, уяснивши це, можу відігнати від себе страх нерозуміння і, коли вже Провидіння веде нас у тому керунку, просто намагатися досягти фронтіспіса. 
Можливо, я й помиляюся і задля досягнення своєї мети прикрашаю не тільки дійсне, але й небачене, та я не втрачаю глузду, як той шкіпер, котрий намагався продати мені, тихцем, шкіру бобра з пришитими гусячими лапками, качиним дзьобом та вухом гіппопотама замість хвоста. Хворий виродок (я маю на увазі шкіпера, а не нещасну скалічену тварину) наполягав, що та істота, до всього ще й несе яйця і потрапила йому до рук живою. Звичайно, він не міг мені вказати ні назви істоти, ані назви землі, в якій він, нібито, її впіймав. Мені було смішно з нахабного брехуна i я запитав, чи він, бува, не заплив до міфічної Австралії, і той, знизавши плечима, відповів: «Можливо».  *)  *) Terra Australis  тоді ще була incognita.
Воїстину, немає меж людському безглуздю та самовпевненості.


                     *                        *                     *


Коли ми востаннє бачилися з нею, нас оточувала непроглядна чорна ніч. Я пам’ятаю ту темінь. Я пам’ятаю ту самотню, схожу на космічний корабель, загублений серед букових лісів, капличку, оточену сливовими деревами та кущами альпійських троянд, до якої нас вивели випадкові стежки. На чорних широких дубових лавицях там було вигідно та затишно, а тремтливий вогник тонкої свічечки, давно запаленої невідомою рукою, створював у залі ореол нетутешності, в який треба було б увійти, поринути і не повертатись, а я лише перемотав онучі. І, поки я їх перемотував, моя кохана плакала, дивлячись на мене, а я мовчав, бо знову обставини були сильнішими за мене.
Знадвору було чути, як догори кручею, важко ричучи, повзе БТР, чулася лайка, і не чулося сміху. Жодної ікони в капличці не було, вікна й двері було повибито, і лавиці збереглися лише тому, що були занадто твердими, занадто важкими і погано горіли.
-Не забудь! - кричала вона, - Чуєш? Постав свічку в Маєрлінгу, хоч маленьку, чуєш?! *)  *) Маєрлінг - мисливська хатинка у 40 км від Відня, де 30 січня 1889 р. були знайдені мертвими крон-принц Рудольф і баронеса Марія Вечера. Замість розлуки вони вибрали смерть.
-Чую... - бурмотів я. - Ти бережи себе, не загубись, бо таке відчуття, ніби сьогодні взагалі останній день історії. Який він хоч, га?
-Тридцяте січня. Ти у мене один...
-І ти.
Прощаючись, я всипав до кишені її польової куртки пригорщу букових горішків.


                     *                      *                      *


ПОНЕДІЛОК, 8 жовтня.

Море було, наче ріка, повітря м’яке, як у квітні, і приємно дихати ним, таке воно пахуче. Дивні пахощі носились навкруги. Дивні, п’янкі, не збуджуючі і не розслаблюючі, і такі густі й насичені, мов від величезного букета. Відчувши їх, кожен би зрозумів, що то пахнуть не квіти. Але що і навіщо? Пахощі заколисували, одночасно кличучи вдаль. Їх складна багатокомпонентність натякала на зміст, котрий я б мав розгадати, але не міг зрозуміти. То була пісня, яка все пояснювала без слів, варто було вдихнути, завмерти і замислитись.
Пахощі доносилися з-за воріт Раю.
А ворота охороняли дракони. Праворуч і ліворуч по борту текли неширокі молочні ріки, і справа і зліва у них плюскалися зелені, брунатні і якісь жовто-біло-сині велетенські створіння, у котрих я бачив лише довгі шиї, витончені голівки і зрідка смішні, зворушливо білі животи. Вони не викликали остраху, лише цікавість. За формою голівок вони нагадували саламандр. Цікаво, чи знали древні римляни, що їхня імперія, хоч і виросла до величезних розмірів, усе ж не переросла меж ареалу саламандр? І ось імперії немає, а саламандри залишились.
Коли в Тунісі серед ночі одна з них пройшла крізь наше багаття і зникла у темряві, мене то не на жарт налякало, а маври сміялися: «Ну що, побачив нашого талісмана?»
Подивіться, як діти люблять драконів. Бояться, але, водночас, і люблять. Малюють їх, роблять іграшки у вигляді драконів, і навіть сплять з ними. А рицарі, що носять їх зображення на грудях? Можливо, колись дракони жили на цьому світі, і люди, десь у глибині душі, пам’ятають про їхнє існування. З іншого боку, можливо, пам’ять про драконів тому й збереглася, що вона важлива для нас, вона потрібна людям, щоб упізнати близькість Світлої Землі Безсмертя? Бо ось же вони, стережуть вхід до неї.
Так я думав, спостерігаючи плавні рухи граціозних ший, слухаючи «кумкання» та плюскіт величезних лускатих хвостів. Маленькі очиці на цікавих голівках драконів були добрими, і пащі не пашіли вогнем. «Звичайно!», - засміявся я сам до себе. - Молочні ріки давно б скисли, коли б це були вогняні дракони, а так вони ніби великі жабки підтримують у ріках постійну прохолоду».
Я набрав повне цебро молока і, дякуючи Богові, напився, щоб підтримати в тілі достатньо сил для вирішального дня. Усі прикмети говорили про те, що він гряде.
Стовпи блакитного світла із води перетворювали ніч на день.
Отже, Птолемей мав рацію - Земля пласка і ось тут світ закінчується, інакше як пояснити цю стіну і як пояснити, чому вода витікає на той бік і дзюркоче кудись донизу? З іншого боку, все добре: тримаючись стіни, я доберуся до Сипанго, а коли ні, по колу повернусь додому. Ні, не доберусь ніколи, бо моя країна знаходиться у центрі Всесвіту.
Хоча. Першою і основною заповіддю мало б стати: «Не вір нікому і ніколи», бо древні вчені теж іноді «задирали сорочку»; із часів античності муха завжди мала вісім ніг і народжувалася від бруду, аж поки, зовсім недавно, якась дитина з нашого недовірливого покоління, взяла та й перерахувала їх, і виявилось, що лапок у мухи усього шість, незважаючи на те, що дві тисячі років поспіль було вісім. 
Цікаво, що витікало під стіну: наша мудрість, наш розум, наш час? Наші втрачені можливості чи нереалізовані бажання? Туди дзюрчала вода. І коли це все витікало кудись, ще й з нашими гріхами на додаток, можна бути впевненим лише в одному: перетікаючи Туди - вони й там не зникнуть. Більше того, являючи собою елементи особистості, вони можуть затягти у вирій і перенести на той бік залізної стіни й саму особистість.
Хе-хе. Якщо «вино - то молоко старих людей», такі думки - то ласощі самотньої душі: я відчуваю їх терпкість, легкість та п’янкий букет. А приправою «для чортовинки» думка, що навіть ця безглузда подорож не була безцільною (ну й повеселився ж Той, хто примусив нас її виконати!).
Хотів би я бути присутнім при тому, як апостол Павло, витерши меча, проказав: «Духа не загашайте, радійте завжди».

                         *                     *                      *


Мені захотілося побачити сонце. Морок занадто вже  тис на мене. Доста. Мільйони років проблукав я в темряві, якій немає кінця, досить, нехай дорога виведе кудись, хоч би й до згону, лише, заради усього святого, нехай щось відбудеться і я побачу світло.
Мені стане легше, навіть коли знатиму, що воно вбивче.
Густі хмари зловісного синьо-чорно-зеленого кольору з’явились на заході і нависли низько й непорушно над містом, намагаючись перервати мій шлях. Я йшов їм назустріч, мов квола тварина, загнана до смерті. Світло-сірий колір туману поволі згасав і його заміняв пригнічуючий тягар хмар. Між ними і землею залишалося зовсім мало простору, саме на мій зріст. Вони всмоктували мене, збиваючи з пантелику, повертаючи в невірному керунку.
В глухому вібруючому шумові проскакував свист протягу з вузьких провулків. Вітер часом схлипував та клекотів, вириваючись із легень міста отруйним подихом хворого.  *)  *) Таємницю чернівецької хвороби все ще не розгадано. Шум був колотливим та все наростаючим, тиск вітру, його шарпання та ляпаси віщували нові атаки та нові пастки.
Струмені холодного крихкого повітря висушили моє волосся і куйовдили його, настовбурчуючи жахом протесту. У великій пітьмі скажено крутились димові смерчі, змазуючи останні тьмяні обриси оточуючих предметів, котрі, можливо, ще були десь поряд, а, можливо, були без останку розчинені в густому вариві тьми. І я спинився, осліпши, але за хвилину відчув, як наростає щось грізне і нестримне, ніби раптово розчахнулись двері гніву; природа ізолювала мене і чекала на покору.
Не дочекається.  *)  *) Ура Мічуріну! 

                     *                        *                     *


ВІВТОРОК, 9 жовтня.

Вітер змінився, цілу ніч чув, як пролітали птахи. О другій після опівночі почув дзвін посуду і пішов на бак. Там, біля вогнища, сидів голий по пояс вилицюватий чоловік. У казані щось варилося. Ми почекали, поки звариться, а коли закипіло, він зачерпнув варива і, посміхаючись, запропонував мені скуштувати. Я понюхав брунатний напій і зрозумів, що він з тих земель, до яких я намагався дійти. 
Пахощі були незвичні: духмяні та приємні, хоча пити так одразу я не наважувався. Помітивши, що я віддав шану пахощам, східний чоловік злегка посміхнувся і зробив заохочуючого жеста рукою. Я нахилився до піали і почав пити маленькими ковточками. Смак напою був терпким; він одразу зігрів мою кров та підніс настрій. Я теж почав посміхатись і підвів очі, щоб обмінятися задоволенням із гостем, та його вже не було переді мною.
Напій закінчився швидко. Гаряча піала ще довго зігрівала мої долоні, і добрий спокійний сум ще довго не полишав мене, поки я сидів, смакуючи думку, подаровану порожньою піалою; усередині неї було написано арабською: «Найвища насолода - звільнення від бажань».
Я погодився, бо це була й моя думка, але як відмовитись від мрій? Мрії нас кличуть уперед, далі; сни показують, якими шляхами доведеться йти, або прояснюють путі, якими ми вже мандрували, попереджаючи, що не варто помилятися двічі. Уява - то величезна сила людини, настільки могутня, що люди навіть не можуть усвідомити, а слабкі духом і відмовляються від цього дару, налякані його силою. Мріяти дозволено кожному. Мріяти повинні всі. Розглядаючи історію людства, кожен, врешті, зробить висновок, що мрія завжди перетворюється на дійсність. Кожна мрія стане реальністю, бо сама мрія і люди, в яких вона вселяється, прагнуть втілити мрію в реальність. Ця сила страшна, велична, могутня і, водночас, вона підвладна кожній, навіть найслабкішій людині. Це всього лише плани на майбутнє, які обов’язково збуваються.
Мене було відірвано від реальності. Мені здавалось, ніби я кружляю в повітрі, бо все зникло і я втратив навіть здатність думати, але відчай від цього не зменшився, бо це все здавалося абсолютно несумісним з існуванням будь-якого світу. Я не сумнівався у своїй молодості та силі і завжди вірив у спроможність уявити найгірше, але це була хвиля, коли я, можливо, засумнівався у своєму існуванні. Коли б тоді я не був поглинутий боротьбою з невідомою злою силою, що поїдала мене, відтискаючи від вірного напрямку, я б зник і був розчинений нею, та вона не змогла відірвати мене від нитки Аріадни, і ця боротьба давала впевненість, що мене ще не зовсім знищено, бо ще відчував, що тону, напівзадушений та розбитий.
Спливали сторіччя, дощ лив потоками, пригноблюючи долу, довбав, заливаючи все навкруги. Вода хлюпала в обличчя, була то прісною, то солоною, вона тисла на повіки, не даючи змигнути і лякаючи, що осліпить назавжди. Я стояв, не розплющуючи очей, і відчував деяке полегшення, помітивши ледь тліючий зелений вогник у куточку правого ока, отже, щось ще залишилось.
Радісний крик вирвався з моїх грудей. Спонтанний, випадковий і неконтрольований, як поява думки, одинокий, гучний, хоча я сам його не почув. Він одразу згас, пригашуючи зелений вогник позад мене та думку-спогад про існування того вогника. Зникла, не народившись, думка, зник поривчастий намір і тремтіння того крику, відголоском лишившись у затихаючому тремтінні моїх грудей, злилися й загубились у тремтінні повітряних потоків.


                         *                           *                      *


СЕРЕДА, 10 жовтня. 

За моїми обчисленнями, корабель ходить величезним трикутником, *)  *) «Бермудським»?  щоразу розвертаючись на 120° , досягши невідомої точки. Поворот відбувається вночі, в умовах, коли неможливо запам’ятати жодної певної мітки. Та й удень краєвид постійно змінюється та переміщується і в той час. Коли картушка компаса тримала північ, навколо судна рухався горизонт. Сонце могло зійти й зникнути двічі-тричі на день, щоразу в різних місцях, зірки часом було видно вдень, а вночі, інколи, небо залишалося пустим і прозорим, мов око сліпої людини, лише місяць стримів у надирі, величезний, незворушний, завжди вповні.
Подорожньому не варто покладатися на такі непевні ознаки. Може, десь, в інши часи і за інших обставин існують орієнтири, котрі з деяким натягом можна назвати певними, але в такій подорожі, як моя, не можна покладатися навіть на перевірені покажчики. Цікаво було б дізнатись, чи він той самий, чи трикутники накладаються один на інший, утворюючи зірку, а коли так, то якої ж форми ця велична зоря?
Усе так дивно... В мені постійно борються два рівносильних і всеохоплюючих відчуття: з одного боку, мені здається, що все це я вже десь читав, з іншого - я увесь час живу з неясним припущенням, мало не здогадом ніби усе те я сам уже й написав колись давним-давно чи напишу в далекому майбутньому.
Цікаво, чим усе це там у мене закінчиться?

                   *                      *                       *


Я ослаб. Було тоскно, мене змагала невірогідна сонливість, мов після жорстоких побоїв та довгих мук, по яких м’язи потребують перепочинку, а мозок - сну. Злісний вітер намагався зірвати залишки важкого та холодного, як броня, одягу, обтяжливий холод якого вже не турбував мене. Крізь тунель, утворений вихорами та смерчами, я безцільно і ліниво занурювався в себе. Завіса свідомості затяглась, огороджуючи мене в тимчасовому тривожному затишку, ніби я та світ затамували дихання, чекаючи наступних кроків іншого.
Оточуюче середовище помилялось, чекаючи метушні, мені стало байдуже, і ця байдужість убила бажання діяти. Я затих, чекаючи гіршого і відчуваючи, що найменший порух з мого боку викличе в мені гидливу відразу аж до блювоти, до харкання. Поворушитись означало потурбувати куртину несвідомості, яка милосердно охороняла мене. Хвилювання і страхи облишили мене, залишивши замість себе тверду віру в неможливість мого переходу в наступний день, яким би він не був, і тому спокій охопив мої глибини. Життя вже не мало такої вартості, яку мав спокій, невловимий, недосяжний і завжди далекий. Спокій з великої літери.


                        *                        *                        *


ЧЕТВЕР, 11 жовтня.

Таких великих хвиль не було за весь час подорожі. Бачив зелений очерет біля самого судна, гілочку з плодами шипшини. Вночі бачив вогники, які, наче воскові свічечки, то піднімалися, то опускалися. О другій після півночі опустив вітрило і дрейфував до наступного дня, відпочиваючи.
Самотність притягує. Самотність затягує, коли вона затягається. Коли звужується обрій зустрічей і росте сфера бажань, самотність із тягаря перетворюється на обтяжливу звичку, на спосіб думок та спосіб життя. Самотність, з часом ставши непомітною, може не дошкуляти тобі і стати майже приємною. Інколи. Але вона ніколи не буде бажаною. Інакше замість людей тебе почнуть оточувати та набиватись у друзі інші субстанції чи тонкі енергії, і вухо твоє, не чуючи слів, почне жадібно ловити флюїди чи розряди, і Ті, Котрі нам Заздрять, будуть уперто кликати тебе у своє засмоктуюче середовище. І коли ти піддасися, тобі стане легше і зойк полегшення прошелестить їхніми лавами, які кількістю переважають піщинки в пустелі. І як піщинки в пустелі, вони заб’ють твої легені, очі та мозок і покажуть тобі дива дивні, і відкриють світи необмежені, викликавши радість на твоєму обличчі, хоча, зумисне, не попередять, щоб не налякати тебе передчасно, що за все це передбачена платня, натяк на яку вже відчувається з перших днів самотності: щоб досягти тих далей безкрайніх, ти повинен зникнути. 
M.D. LXXXVII. Рука сама вивела цю дату на полях мапи. У тому році якийсь Фауст пред’явить мені матеріалізовану Олену Прекрасну, чим викличе іще більший смуток, бо впевнюсь я, що вона не моя Олена.  *)  *) Схоже на острів святої Олени, де вмер великий вигнанець через триста років. Може тому, та пробачить мене Господь, коли у Венеції він, демонструючи політ без крил, упав і зламав ногу, мені не шкода було цього невдаху, а навіть трохи смішно. Нехай не обіцяє неможливого. 


                     *                           *                    *


Не матиму я ніколи спокою, бо ніхто не рахується з моєю особистістю: історія сильніша за мене, війна сильніша за мене, любов сильніша за мене, природа сильніша за мене.
Бог сильніший за мене?
Мабуть. Бо тільки у нього вистачить милосердя припинити цю маячню, водночас не наповнивши душі розчаруванням, тільки він зможе відвернути невідворотне. Його ласкава рука підтримає мене, коли я спіткнусь, дійшовши до її дверей, і простягну руку до клямки. Під’їзд хитнеться, і я впаду навзнак, здивовано розглядаючи бетонну стелю. Спочатку зі стелі поллється біла вода , *)  *) Біловоддя - казкова країна, слов’янський рай  на землі.  Потім стеля розчахнеться і з неї обрушиться злива квітів. «Облиш», - подумаю я, - «До чого це все, краще відчини двері її квартири.»
І ось тут лусне стіна ліворуч і в проломі, осяяний місячним сяйвом та обрамлений такелажем вітрильника, з’явиться худий бородатий чоловік, з дуже знайомим шрамом на лобі і невпевненою посмішкою на тремтячих губах.
Із своєї блакитної темряви він напружено вдивлятиметься у півморок засцяного під’їзду, де на сходинковій площадці третього поверху я намагатимусь підвестися, ковзаючись на білій воді та розпихуючи скирту з квітів, яка поступово, але нестримно ростиме, хоронячи мене.
 «Гамарджоба!» *)  *) Добридень! (грузин.) - привітаюся я з незнайомцем, бо той буде горбоносим та чорнявим, а потім чoмусь вимовлю: «Коннічева!»  *)  *) Добридень! (япон.) «Jezus!» - вигукне незнайомець у драному трико і, хоча він зовсім не буде схожим на Ісуса, я заспокоюсь і зрозумію, що, нарешті, ми вдома.

*		*		*


П’ЯТНИЦЯ, 12 жовтня. *)  *) Вважається днем відкриття Америки.

Сьогодні я зрозумів, чому подорож не вдалася: карту ж бо я змальовував крізь дзеркальне відображення і, отже, просто переплутав частини світу. Не на захід треба було плисти, а на схід, назустріч сонцю. Там чекала на мене  моя Доля і моє Велике Майбутнє.  *)  *) Саме так вчинив арабський дослідник Ібн Баттута, за 29 років (1325-1354), дійшовши до Китаю і Суматри. Dum spiro spero. *)  *) Поки дихаю - сподіваюсь. (лат.)
О четвертій ранку Стіну прорвало.  *)  *) О цій годині люди найчастіше помирають та народжуються.

                       *                    *                 *

О четвертій годині ранку домогосподарка Вікторія Степанівна прокинулась від страшенного гуркоту та вигуків у коридорі. Там хтось завивав, чи то плачучи, чи сміючись. І все щось «бухало» та «бухало» у бляху, навіть дзвеніло скло.
Підбігши до дверей, Вікторія Степанівна закричала крізь них:
-Що це ви там витворяєте?! Припиніть негайно, поки я міліцію не викликала!
Щойно вона проговорила це заклинання, як шум припинився. Стримуючи цікавість і переборюючи страх, Вікторія Степанівна визирнула назовні крізь шпарку прочинених дверей, не забуваючи, одначе, на всяк випадок, не знімати їх з ланцюжка. Роздивившись одним оком свою сходинкову клітку, вона переконалася, що, у крайньому разі, усе оте неподобство трапилось десь поверхом вище або нижче. Тоді, набравшись сміливості, вона зняла ланцюжок і вистромила з дверей голову, волаючи наперед:
-Хто там?! Що за бандити?! - і, трохи не так впевнено, - Я вже подзвонила в участок, вони сказали, що їдуть...
-Вікторцю, то ти? - спокійно відізвалась знизу її сусідка, - і тебе розбудив триклятий!
-А хто ж то такий у глупу ніч, Катю?
-Tа знову цей припадочний приходив. Ну, як завжди. Кричав та дерся до порожньої квартири, до двадцять другої, де та шалава раніше жила, а теперки зачинено.
-А чому затих?
-Упав зі сходів.
-Може вбився, га? Треба б подивитись.
-Та ні, я дивилася, спить.
 

І в будинку знову запанувала тиша, аж поки о шостій годині сусід з п’ятого поверху не повів прогулювати свого мармурового дога. А так як цю справу він ненавидів, то, виходячи, з усієї сили хряпнув вхідними дверима під’їзду, в яких дрижало погано закріплене скло і гримала обгризена фанера, сповіщаючи всім, що почався новий день.


                                    КІНЕЦЬ РОМАНУ.
