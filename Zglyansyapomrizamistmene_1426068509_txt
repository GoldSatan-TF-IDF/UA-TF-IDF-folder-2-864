Зглянься, помри замість мене
Мирон Володін


ЧАСТИНА ПЕРША

1.1

Спека нарешті відпустила землю, й та відпочивала, приголублена повівами відчутного о цій порі легкого морського бризу. В насичених барвах надвечір'я вона була жадана, як вродлива жінка. Безхмарне небо з сліпучого перетворилося  на блакитне, ніби на акварелі, оксамитова зелень лісів оповила підніжжя гір, серед улоговин панував таємничий присмерк, а недосяжні шпилі сяяли у сиво-блакитній чистоті.
Тролейбусна лінія протяжністю з добру сотню кілометрів тягнеться від Ялти до Симферополя. Після Алушти вона залишила узбережжя й повернула до Ангарського перевалу. Кружляючи та петляючи, шосе невпинно підіймалося вгору схилом Кримської гряди. Змеркле сонце визирало з міжгір'я, випроваджаючи втікаючий тролейбус. Укісні промені сповнювали фіранки золотавим світлом. Там, де бракувало фіранок, вони пронизували наскрізь салон та губилися за вікнами з протилежного боку.
У тролейбусі годі було відшукати вільне місце, передусім через курортників, у яких були наскінчу відпустки. Ніхто не розмовляв, люди стомилися від розмов та знесеної спеки, половина їх куняла, заколисана мірним похитуванням. Напружено гурчав двигун, долаючи тривалий і втомливий підйом.
Незабаром стрімкість поволі, а таки пішла на спад – отже, до перевалу як палицею докинути. Врешті мотор з полегшенням зітхнув, і тролейбус жвавіше покотив по горизонталі, а згодом – і донизу.
Сонце остаточно зникло за гірською стіною, а вони дедалі глибше опускалися у долину, мабуть, надто стрімко занурюючись в обійми ночі, так, неначе враз переступили на дві години вперед. Раптом стало зимно. Усі довкола заходилися засувати кватирки.
Попереду несподівано зчинився гамір: хтось з пасажирів почувся зле.
Декілька чоловік воднораз схопилися з місць та подалися на допомогу дівчині, що знепритомніла на колінах у переляканої вкрай старенької.
– Я лікар, – голосно попередив літній чоловік міцної статури, переступаючи валізи, що заполонили прохід, – прошу всіх набік!       
Хто був попереду, шанобливо потіснився, поступаючись дорогою. Лікар повернув до світла циферблат годинника, відлічуючи пульс, а згодом розстебнув на її сукні вишнього гудзика. Чоловіки, що зазирали через його плече, ввічливо повідверталися. За мить він випростався, згортаючи стетоскоп; усі чекали на його висновок.
– Дівчина виглядає на геть охлянувшу. Справляє враження, наче щойно знесла важку хворобу. Понад це нічого більше не додам. Та, хоч би там що, а тут їй не місце. Слід негайно винести її на свіже повітря.       
Пролунали гучні вимоги зупинити тролейбус. Водієві довелося скоритися.
Дівчину винесли на узбіччя: руки й ноги безпорадно звисали, босоніжки ледь трималися на її худеньких ногах. Більшість пасажирів повисипали з тролейбуса.
– Я маю з собою нітрогліцерин, – запропонувала старша пані.
Лікар зупинив її порухом руки.
– Їй нічого не потрібно, поза спокоєм та свіжим повітрям. Більшого ми зробити для неї неспроможні… за таких умов, – додав він, вказуючи на гори.        
Просто у них над головами тихо шумів ліс, що здіймався вгору схилом гори, з уплетеними в нього чагарниками. Ліворуч смугасті обмежні стовпи попереджали щодо урвища, яке спускалося до наступного шосейного витка, праворуч стирчала вже й геть прямовисна, хоч і не надто висока, круча. Ніби щупальця м'ясоїдної істоти, добувалося крізь вапняк коріння дерева, зростаючого на її вершині, та вичікувально звисало понад землею, у двох метрах від лежачої дівчини.       
Та помалу поверталася до тями, проте була ще заслабка, аби самотужки звестися на ноги. Водій нервував.
– Ми стоїмо вже цілих десять хвилин, – нагадав він. – У мене зрештою графік. Чи не можна поквапитися?      
– Вона розплющила очі, та звідси ще не випливає, що їй стало краще, – заперечив лікар. – Боюся, ми не маємо права везти її в такому стані.       
– Але ж з нею все гаразд, тобто нічого поважного?
Той невизначено знизав плечима.
– Хтозна? Та вона поза сумнівом виснажена, ви й самі бачите. Мушу застерегти, як би в дорозі з нею чогось бува не трапилося.      
– Що ж нам робити?     
– А чи далеко до найближчої станції?      
– Ми щойно її проїхали.        
– Ну, тоді краще залишити її тут на деякий час.        
– Залишити? Ви з глузду з'їхали! Я тут ночуватиму?         
На його адресу посипалися обурені голоси.       
– Добре, добре! – здався водій. – Я згоден залишитися, коли вже ви наполягаєте. Та майте на увазі, що наступний тролейбус не забере усіх пасажирів.      
Попередження потрапило в ціль.
– Як же це? Та ж за годину мій потяг, – розгублено озвалася пані, що пропонувала нітрогліцерин.       
– І у нас, – підхопили одразу ж в декількох місцях.     
– А у мене дитина, мені теж незмога тут сидіти, – голосно додала молода жінка з трирічною дівчинкою, що повисла на її руці.       
– Гадаю, хто з квитками на потяг чи з маленькими дітьми, має їхати насамперед, – розсудливо запропонував лікар.      
– Здається, – несміливо зауважив батько дівчинки, чухаючи потилицю, – тут мало чи не всі якщо не з квитками, то з дітьми.       
Запанувала ніякова тиша. Всі розуміли, що діється, та кожен вважав за краще для себе триматися осторонь.
Не почувши заперечень, той провадив далі.
– А з іншого боку, сам лікар стверджує, що їй нічого не загрожує... принаймні зараз. Чи добре я вас зрозумів? (На знак згоди лікар збентежено хитнув головою, він, як і решта, спізнювався на потяг). – Тоді, можливо, не варто створювати собі зайві проблеми. Сподіваюся, знайдеться серед нас хоч би одна мужня людина, котра візьме на себе обов'язок заопікуватися цією дівчиною. У такому разі, решта повернеться до тролейбусу й поїде далі.       
Обличчя пасажирів просвітлішали. Ніхто, щоправда, не квапився віддати себе за жертву.
– Послухайте… – втрутилася пані з пігулками, – як-не-як, ми маємо справу з хворою людиною. У разі чого я, наприклад, не пораджу собі навіть з масажом серця. Тут потрібний хтось, хто зуміє надати їй більш-менш кваліфіковану допомогу.      
Всі охоче визнали, що вона має рацію, та гуртом подивилися на лікаря.
– Я? – перепитав той, збліднувши. – Згляньтеся, а як же мій потяг?     
Сталося невеличке замішання. Поклав йому край несподіваний вигук, що долинув звідкілясь ззаду.
– Я з нею залишуся!     
Напруга відразу спала. Натовп поступився, охоплений цікавістю, хто ж цей сміливець, що зголосився таки.
– Все гаразд! Я потурбуюся про неї, – проштовхавшись допереду, запевнив стрункий юнак у білій тенісці та білих штанях. – Ви всі можете їхати!       
– А відтак, усе владналося, – зітхнув лікар з полегшенням та звернувся до юнака. – Я поінформую вас стосовно догляду.      
– Не переймайтеся. Я маю певний досвід, тож дам собі ради.      
Пасажири вдоволено загомоніли й один по одному потяглися до тролейбуса.
– Це вельми шляхетно з вашого боку, – зауважила, наблизившись до нього, старенька, що здійняла галас. – Оце, візьміть, тут усі її речі, – вона простягнула дамську торбинку, крізь м'яку шкіру якої намацувався лише тюбик з губною помадою. – А це, перепрошую… – вона вказала на згорток, підкладений дівчині під голову.      
– То це ваше? – здогадався він, і негайно замінив його торбинкою. – Гаразд, сподіваюся, біди не буде.       
– Щиро дякую! – зраділа старенька. – Дуже вам вдячна! – повторила вона.       
Тролейбус із сичанням зачинив двері та рушив. На спорожнілій дорозі дівчина видавалася ще крихкішою та беззахиснішою. Тепер він дістав змогу розглянути її краще. Тоненьку постать обпинала легенька суконка – біла з яскраво-червоними трояндами. Кольори невинності й кохання. Яке бліде обличчя! Анінайменшої засмаги. Смеркове світло підкреслювало його мертвотну блідість.
Він нахилився над нею. Асфальт ще дихав теплом.
Його зустріли великі, по-дитячому налякані очі, тремтячі вії,  нещільно зтулені губи. Бездоганні риси обличчя. Якщо її повернути до життя, вона могла бути доволі приваблива!
Дивлячись на дівчину згори, він заздалегідь намагався визначити її вдачу. Пекучі чорнявки в його уяві зазвичай асоціювалися з безрозважною пристрастю, білявки – з пихою. Ця була, наче нерозпуканий пуп'янок, а що всередині?
– Не бійся, – заспокоїв він її. – З тобою все гаразд. Ми ще трохи відпочинемо, а далі поміркуємо, як звідси видостатися.      
Її неначе втішив звук його голосу. Вона спробувала посміхнутися краєчком губ. Нехай посмішка вийшла вистражданою, це вже була непогана ознака.
– Я знаю, ти дужий, – ствердила вона. – В тобі чимало наснаги.     
– Звідки ти це знаєш?     
– Я бачу.      
– І ти станеш дужою, – пообіцяв він їй, ніби дитині, – незабаром. А на разі лежи, і хай тебе нічого не турбує.       
– Я змерзла.     
Він торкнувся її оголеного зап'ястка – та здригнувся: дійсно, вона була холодною, неначе крига. Неприродна, нежива холодність! Дівчина збентежено вивільнила руку.
– Не бійся, я лише розітру тебе. Я знаюся на цьому. Побачиш, тобі відразу стане тепліше.     
У відповідь вона вдруге посміхнулася, але вже довірливою усмішкою. Він досконало володів усіма відомими прийомами масажу, знав, як змусити циркулювати кров, як вчинити, аби вона наповнила усі без винятку клітки тіла. Вона боязко дозволяла йому себе торкатися, нагадуючи своїм збентеженням про те, що він зрештою чоловік, а вона – жінка. Проте він сам цим анітрохи не переймався. Йому і раніше траплялося надавати подібну допомогу партнеркам по команді. Не виключено, що мимоволі він надихав їх не лише цим. Але щоб дівчина змусила його похвилюватися? Він призвичаївся бачити в ній перш за все постраждалу, а вже потім – особу жіночої статі. Попросту слід навіяти собі, ніби перед тобою звичайнісінька зв'язка м'язів, а не чийсь витончений бюст. Мабуть, спрацював вироблений рефлекс. До того ж, вона була настільки худа, що радше викликала співчуття, а ніяк не потяг. Він перебирав пальцями її ребра, мов струни на гітарі.
– Як на мене, і справді, не варто тобі тут залишатися, а то ще, чого доброго, схопиш запалення легенів, – сказав він, зауваживши, як швидко починає сутеніти. – Як ти почуваєшся?      
– Мені вже краще. Я хочу встати, – її голос віднайшов відносну твердість.      
– Йти на силі?       
– Спробую. Гадаю, що зможу.     
Та він з сумнівом похитав головою.
– А я щось не впевнений.      
Почувши гуркіт мотора, він вийшов на середину шосе й замахав руками. В гору важко підіймався «ЗІЛ» з причепом, вщент завантажений цеглою. Водій висунувся з вікна, заледве помітивши дівчину, що лежала на узбіччі.
– Друже, тут п'ятсот метрів до найближчого селища. Допоможи відвезти хворого.      
– Нема питань!     
Водій зіскочив на асфальт, аби допомогти їй забратися в кабіну.
Юнак всів з самого краю, притримуючи дівчину за талію. Її голова мимоволі схилилася на його плече, і його незахищену шию пестило її вологе дихання. Її очі тепер знаходилися зовсім близько, декілька разів вона їх розплющувала й запитливо зазирала йому в обличчя.
Вони проїхали з півкілометра у зворотному напрямку та зійшли на тролейбусній зупинці, від якої у бік села відходив вибоїстий путівець. Під вечірнім небом, у затінку фруктових садів біліли крайні хатинки.
Йому довелося взяти її на руки. Втім, нести її не додавало жодного клопоту: вона виявилася легкою, немов пушинка. Її рука оповилася довкола його шиї, її кучері він на собі відчував крізь тканину сорочки. Хіба що не чув биття її серця – мабуть, воно було ще надто слабке.
Хоча до селища, здавалося, було рукою сягнути, він так йшов з нею близько чверті години, здіймаючи куряву. Перше обійстя, що його вони оминули, не пробуючи навіть заходити, виглядало на збезлюдівше. Натомість наступним тинялися кури, та й хвіртка була відчинена. З неї назустріч гостям вибіг рудий пес та, доброзичливо обнюхавши ноги обидвох, майнув назад, аби повідомити про них господині.
Старша, але струнка жінка доїла козу, прив'язану до тину. Не полишаючи роботи, вона кидала допитливі погляди у бік людей, що наближалися до оселі.
Юнак підійшов впритул до огорожі й пояснив без зайвих слів, що такого трапилося. Він ще не встиг доказати, як вона вже витерла руки об фартух та покликала їх за собою.
Він обережно обминув миску з зерном для курей. Подвір'я було довге й тісне та огинало хатину зусібіч. У вікно зазирало абрикосове дерево, обвішане спокусливо соковитими плодами.
Господиня підвела їх до сінника.
– Щиро дякую, нам більше нічого й не треба, – відповів він та драбиною зі своєю ношею видерся нагору.        
З темряви назустріч йому пахнуло прілою соломою.
– Пригніться якомога нижче! – порадила жінка.  
Саме вчасно: він мало не увігнався у поперечну балку.    
Тут він нарешті звільнив руки, впустивши дівчину на сіно.
Тим часом знадвору долинули несамовиті вигуки: господиня, нарікаючи на долю (що то за кара!), вишпетила п'ятнацятирічного сина-лобура, котрий замість того, щоб допомагати по господарству, наглядати за сестричкою, вештається допізна казна-де. Та й від навчання жодного пожитку, коли він тільки розуму нарешті добере; доведеться на майбутній рік забрати його зі школи та віддати до училища. На цьому й вичерпалися її нарікання. Голоси вщухли. Згодом зарипіли щаблі драбини, й отвір затулила чиясь постать. Промінь ліхтаря, спрямований усередину, розігнав морок. У відсвіті вони побачили підлітка з ковдрами, перекинутими через плече, в руках поза ліхтарем він тримав глечика та окраєць білого хліба. З відвислою долішньою губою, що на ній запеклася кров, він мав справді розбишацький вигляд. Платтячко дівчини задерлося значно вище за коліна. Поглядом оцінювача з ломбарду він обміряв її ноги, змусивши її зніяковіти і обсмикнути край суконки. Тепер витріщатися вже було ні на що. Підвісивши ліхтар над головою, він скинув на солому дві ковдри й поставив перед ними глечик, наповнений козиним молоком. Допоки вони ділили це все поміж собою, він тим часом витягнув з-під дощок щеняти, яке забилося в них. 
– У вас є діти? – раптом запитав він.       
Юнак упустив хліб та довго відкашлювався.
– Та бачиш, ми якось не встигли.       
– Тож ви ще хильнете лиха, – глибокодумно зауважив він та разом із щеням розчинився в отворі вікна.      
Щойно хлопець зник з очей, вони значущо ззирнулися поміж собою. Він залишив їм свій ліхтар, і вони бачили обличчя одне одного, сповнені несподіваних думок.
– Ми, виявляється, подружжя, – дійшов висновку юнак, – а я досі навіть не знаю твого ймення. Як тебе на ім'я?  
– Ксенія, – опустивши очі, відповіла вона. – Так кликали мою бабусю, – додала вона, ображаючись на його квасну міну.        
– Помітно, – хитнув він головою. – А мене – Андрій. Як мого батька. Дивися ж, не забудь, коли хто запитає.     
– Хіба це погано, що мене назвали на честь моєї бабусі? Ти ж нічого про неї не знаєш. Вона гордощі нашого роду... нехай і не всім у нашій родині це до смаку. Професор медичного університету, член-кореспондент, лауреат декількох премій – ось хто вона була насправді. Я завжди мріяла скидатися на неї. А на разі щойно вчуся на медицині, – зауважила вона з зітханням.      
– Встигнеш вивчитися, – бовкнув він не замислюючись, аби лише підбадьорити її, та Ксенія узяла його слова поважно.      
– Насправді? – у її голосі поєдналися недовіра та надія.      
– Звісно! Яка ти дивна!      
– А ти? Працюєш, абощо? – поцікавилася вона після нетривалої паузи.       
– Я спортсмен. Спортсмен-підводник.        
Він спіткав її захоплений погляд.
– У тебе праця, що вимагає концентрації сили й волі. Я від самого початку знала це.      
– Звідки?        
– Я відчувала, – відповіла вона, знизуючи плечима.       
– Маєш когось з близьких?.. Твоя сім'я? Ти, здається, щось про неї згадала.       
– Я не підтримую з нею тісних стосунків. Найближчою мені людиною була бабуся. Вона померла, коли мені виповнилося шість років.       
– Скільки?!    
– То й що з того? Пам'ять про неї однаково жива – у моєму серці. Так, вона померла для всіх, та лише не для мене. Час від часу я передивляюся старі світлини, розмовляю з нею. І вони допомагають мені у скруті, тоді я не відчуваю себе такою самотньою. Я навіть дорослішала удвох з нею. Знаєш, адже я ніколи раніше не була у Симферополі – тобто до закінчення школи. Батьки були проти, позаяк це батьківщина моєї бабусі. Вони більше ненавиділи її, аніж любили, та й мене нарекли її ім'ям лише через те, що з'явилася я на світ завдяки їй. Бачиш, моя мати мала певні ускладнення під час вагітності. Лікарі не радили народжувати взагалі. Якби не втручання бабусі, хтозна, чи пологи відбулися б... Допоки вона була жива, батьки докладали якнайбільше зусиль, намагаючись нас розлучити. Вони наполягали, аби я забула про неї, певне, вважали б за краще, аби я зроду її не знала. Та їм не вдалося викреслити її з мого життя, яке вона мені сама дала. Скінчивши школу, я приїхала до Симферополя з метою навчатися у медичному університеті – тому ж самому, котрий скінчила колись вона. Я маю пройти увесь той шлях, що його пройшла Ксенія Вержбицька.        
Андрій крадькома позіхнув: це не для нього, жити удвох з кимось, хто давно помер, її філософія завдавала йому нудьги.
– Знаю, це важко, коли ні на кого спертися.         
Світло ліхтаря починало тьмяніти: вичерпався заряд акумулятора.
– Гаразд! Тепер нам залишається тільки прилягти й спробувати добряче виспатися, – підсумував Андрій. – У нашому розпорядженні – ціле горище сіна та дві ковдри. Ми, ясна річ, можемо вкритися ними нарізно. Та якщо спробувати лягти поряд і вкритися ними у два прошарки, нам буде набагато тепліше. Що ти на це?       
Вона визнала, що він має рацію.
Андрій вимкнув ліхтар. Вони навіть не визувалися, вкрилися ковдрами та навернули сіна з боків. Лише руки досі заважали йому. Він уяви не мав, куди їх подіти. Нарешті, втомившись від марних спроб їх позбутися, обійняв ними Ксенію, і та довірливо притулилася до нього.
Коли б не її мертвотно-холодний дотик, він вирішив би, що у нього на грудях задрімала дитина.
Начебто вона заснула. Андрій чув її сповільнене дихання. Тоді як до нього сон чомусь спізнювався. Незмінна постава його обтяжувала. То там, то тут гострі соломинки впивалися просто у шкіру. Але він не наважувався поворушитися з остраху збудити дівчину.
Серед безмовності ночі виходило на яв оглушливе цвірчання. Лише одного разу, принесене вітром, його подолало слабке овече бекання – та знову в тишу повернувся безугавний оркестр невидимих цвіркунів.


Єдине вікно на сіннику сповнилося ріжучим денним світлом. Розплющивши очі, Андрій якусь мить вивчав навислі над ним товсті балки, об які міг нараз напередодні розтрощити собі лоба. Ковдра ще вночі з'їхала від нього до Ксенії, ця мерзлячка уві сні перетягнула все на себе. Він спробував смикнути за край – хай прокидається. Ковдра не піддалася.
– Агов, час підводитися!.. Ксеніє! – він повернувся до неї та побачив замість дівчини клубок рудої шерсті, геть обтиканий соломою.       
Пес, що врешті виявився сучкою, тільки ліниво звів віка, і більше жодним чином не відреагував на його пробудження, почуваючись тут неподільним господарем.
– Розумію! Я забрав твоє місце. Вибач, приятелю, – перепросив Андрій, встав та спустився додолу, обтрушуючись на ходу. 
Череп'яний дах вже палахкотів в уранішніх променях, сонце, добуваючись крізь частокіл кипарисів, стрімко поривалося на небосхил, ніби пустотлива дитина, що позбулася нагляду. Обійстя спорожніло. Андрій крадькома зірвав з абрикосового дерева кілька ніжних плодів, маючи намір пригостити ними Ксенію, щойно він її знайде.
Він оглянув усі закутки, та її ніде не було. Оксамитова абрикосова шкірка зігрілася і зм'якла у його долоні. Він з'їв усе сам та почвалав далі. Мимохідь йому трапився хазяйський хлопчина з велосипедом, який бачив Ксенію, що прямувала до річки. Він подався вгору вказаною йому звивистою стежиною, порослою шпичкуватими чагарниками. Їх гострі шпильки кровожерно встромлялися у його незахищені руки, але й тканина штанів теж не була для них за перепону. Увесь подряпаний, він полегшено зітхнув лише тієї миті, коли стежка, несподівано загубившись серед дрібнолісся, допровадила його до розложистого спуску, з-за якого вже виразно долинало шумовиння водоспаду.
Водяний бистрень завширшки всього лише у два метри скидався з кручі втричі вищої, скипав на підводних валунах та, пінячись, вливався до порівняно широкої, а проте мілководої річечки. Дуга, якою з розгону зривалася вода, залишала нестесаним вузький залом поміж водоспадом та скелею. На цьому прискалку він раптом побачив Ксенію. Вона була зовсім гола та в закляклій поставі простягала руки до грізного струменя – чаклунка, що звертається до стихії.
Яка вона все ж тендітна! Шкіра біла-білісінька, ані сліду від купальника. Він пригадав мерзлякуватий дотик її рук. Водночас її постать вражала особливою грацією, витонченістю. Беззахисна квітка поряд з нищівною лавиною. Це було так зворушливо! Він обрав собі схованку за валунами, та звідти непомітно продовжував милуватися нею. Декілька камінчиків, поки він перестрибував з місця на місце, викотилося з-під його ніг, але гуркіт водоспаду притлумив усі звуки.
Нарешті вона обережно викарабкалася звідти, тримаючись скелі з остраху посковзнутися на мокрому заломі, дісталася берега, підхопила одяг та зникла у затінку найближчих дерев. Андрій трохи зачекав, а тоді вийшов із схованки й наздогнав її вже на стежці. Водоспад залишився далеко позаду, і цього разу вона розчула відлуння його кроків. Раптовий переляк на її обличчі поступився боязкій усмішці.
– Чому не попередила мене? – дорікнув він.     
Вона дивилася на нього знизу вгору. Лише зараз, коли вони стояли поруч і на повний зріст, він зауважив, що вона ледве сягає йому грудей. Її вологе волосся мінилося дзеркальним блиском.
– Ти був там? Ти бачив? Скільки у ньому наснаги! Його вивільнена міць... Вона надихає, – у захваті промовляла маленька, квола Ксенія. Вона помовчала. – Хто твій улюблений поет?       
– Улюблений – хто?     
– А у мене – Єсенін, – провадила вона далі, немов і не розчувши запитання. – Там, край водоспаду, я читала його вірші. Вони такі чарівні у своєму мрійливому смутку, сповнені нерозважної туги! Доля настільки ж невідворотна, наскільки невтримний цей водоспад!
Він враз присоромився того, що підглядав потай біля річки – а вона саме цієї миті декламувала Єсеніна!
– Бачу, маєшся краще. Не слід надалі обтяжувати господарів. Добрі люди, вони й так чимало для нас зробили. Ми повернемося лише з тим, аби подякувати, й рушимо до тролейбуса. Гаразд?      
На знак згоди вона понуро хитнула головою.
– Тут нам було так хороше. Ось бачиш. Чому ми повинні звідси виїжджати, хіба ми обидва цього прагнемо? У жодному разі, та однаково вчинимо навпаки. Що за безглуздя: ми згодні плисти за течією, знаючи навіть, що попереду нездоланне урвище! Інстинкт перемагає розум! Ніхто не спроможний керувати власною долею.       
– Тобі не слід захоплюватися Єсеніним, – спробував розважити її Андрій. – Вже краще – Маяковський, там, принаймні, усе зрозуміло: «лівою, лівою!».


Вони мовчки йшли у напрямку шосе. Ксенія замислено пленталася узбіччям.
– На цьому місці загубилася моя босоніжка, пам'ятаєш? – раптом нагадала вона, зупинившись та зачепивши ногою пісок. – Ти підхопив її та запитав: «Чи бува не твоя це босоніжка, Попелюшко?».       
Андрій лише хитнув головою та, не відповідаючи, подався уперед. Натомість вона, спустивши очі, так, немовби у чомусь завинила, рушила його слідами.
Нагло він зауважив, що йде сам. Озирнувшись, побачив Ксенію, що присіла долі, на трав'янистому пагорбку край дороги, підібгавши ноги та встромившись носом у коліна. Цього ще йому бракувало! Він зітхнув, повернувся й примостився поруч з нею, в очікуванні, допоки стечуть її сльози.
– Я не маю домівки, – поскаржилася вона крізь плач, – нікуди мені йти.      
– Поясни, що сталося.      
– У Симферополі я нікому не потрібна. Не хочу туди повертатися, – правила вона своєї, дедалі більше розпускаючи рюмси. – Ані до Симферополя, ані деінде.     
– Зрозуміло, – зітхнув він вдруге. – Але так не буває. Не знаю, та як на мене, ти все занадто ускладнюєш. Ні, як собі хочеш, а проте я не йму цьому віри. Ти попросту чимось засмучена, – він обережно торкнувся її плеча. – Послухай, не варто сприймати все у темрявому світлі. Це не пасує такій гарненькій дівчині, як ти.     
Він спробував зазирнути у її зарюмсані очі – марно.
– Ну гаразд. А де твої батьки?      
– У мене їх немає, – відповіла вона з образою в голосі.       
– Ну, а… подруги?      
– Вони мене забули.       
У несподіваному запалі вона схопила його за руку.
– Ти виніс мене на руках. Ти піклувався про мене. Ти залишився тут через  мене. Чому?     
– Але ж це ж природно. Хтось же мав... – спантеличений сам, спробував знайти виправдання Андрій.       
Та Ксенія навіть і слухати не бажала.
– Ти такий милий, – сказала вона, розмазуючи сльози щоками. – Чому ти боїшся зізнатися в тому, що кохаєш мене? Хіба це так соромно? Скажи, що кохаєш! Скажи це, будь ласка!       
– Я?.. Так, звісно, але… – він геть розгубився. Як їй все пояснити, та щоб вона при цьому вдруге не зчинила істерики?      
– Ти це визнав! – з полегшенням видихнула вона, пригорнувшись до нього, немов безпритульне кошеня з мрією про ласку. – Бачиш, це зовсім не важко. Я знала! Я не мала сумніву, що ти це скажеш. Я подобаюся тобі. Ні, не лише подобаюся – ти в мені закохався, – торочила вона ніби в екстазі. – Адже ти міг собі поїхати геть, так і не звірившись у своїх почуттях. Я здригаюся від самої думки, що ми могли розлучитися, не з'ясувавши, що кохаємо одне одного. Скажи це, будь ласка, вдруге. Я хочу знову почути. Адже ти закоханий у мене, чи не так?
Андрій витер спітніле чоло. Він ніяковів, ошукуючи її, та вона так запалилася, що, мимохіть заронивши у неї надію, він не наважився б умить її зруйнувати. Зараз він не спромігся б відповісти: «ні».
– Я кохаю тебе. В тобі неможливо не закохатися. Ти дуже гарна. І така лагідна... як пелюстка троянди, – додав він, зронивши погляд на її суконку з трояндами.       
Її очі запроменилися майже дитячою втіхою.
– Я також відразу усвідомила, що кохаю тебе – щойно ти схилився наді мною. Моя воля, я б не одужувала ще цілий тиждень. Ні, мало – місяць, рік. Аби ти залишався поруч та нікуди не йшов.      
Вона пальцями, ніби пір'їнкою, ковзнула його щокою, обійшла рот, торкнулася щетинки. Та згодом поміж її бровами вдруге пролягла невеличка зморшка.
– Я маю зізнатися тобі ще де в чому. Поза сумнівом, це доля послала мені тебе. Уяви, щойно я ледве не пошлюбила людину, яка мене ошукувала. Два дні тому мало відбутися моє весілля.      
Андрій вражено подивився на неї.
– Ми познайомилися навесні, щойно як почали квітнути сади, – продовжувала вона, випередивши його запитання. – Він був медик, так само як і я, лише аспірант. Це сталося у бібліотеці. Він звернув увагу на моє прізвище. Його зацікавило, чи не родичка я тієї самої Ксенії Вержбицької. Між іншим, її портрет дотепер висить на почесному місці в актовому залі університету, і він одразу ж помітив схожість. За декілька днів він запросив мене до театру. На собі мав строгий темний костюм з камізелькою, білу сорочку – уявляєш, хто зараз таке носить? – геть як за часів моєї бабці. Втім, він не тямив себе від неї, а радше, від її наукових досягнень, і, як зрештою вийшло на яв, значно більше, аніж від мене. Але тоді я про це ще навіть не здогадувалася. Я пойняла віри у його щирість. Усю ніч, аж до світанку ми блукали містом, тримаючись за руки та насолоджуючись пахощами квітучих садів. Ні, ні, більше – нічого такого. Він навіть поцілував мене вперше лише за місяць. Він був надзвичайно галантний. Я взагалі не підтримую стосунків з розв'язними парубками. Ми зустрічалися в один і той же час в одному й тому ж місці. Якщо хтось не любить змінювати власні звички, то це свідчить на його користь, адже так? Я не могла навіть уявити, що все це робилося навмисне, лише аби справити на мене враження та за моєї допомоги дістатися результатів бабусиних досліджень, які вона не встигла опублікувати. Від самого початку його приваблювало тільки це! Та ні, він ладен був на більше заради досягнення своєї корисливої мети!.. Згодом були клятви у коханні, обіцянки одружитися. Ми встигли призначити день весілля. Та весілля так і не відбулося. Він утік, щойно переконався, що жаданих записів більше не існує: я їх спалила у нього при очах. Від них залишився сам лише попіл.       
Андрій наче заворожений стежив за її виразним жестикулюванням. Ксенія припала до його плеча.
– Я знаю, ти зовсім не такий! Я тобі вірю. Відчуваю, що ти справді мене кохаєш! Ти не зміг би мене обдурити! Адже ти дійсно кохаєш мене? Ти одружишся зі мною, еге ж?      
Андрієві не йнялося віри, що це він сам тут сидить з прилиплим до піднебення язиком та нареченою на плечі.

1.2

Прокинувся він загнаний до зимного поту. Через усю ніч снилося йому колюче сіно, піщаний путівець – багато піску, аж ноги загрузали по самі кісточки, не пускаючи вперед. На щастя, усе виявилося тільки сном. Андрій був у себе вдома, серед звичного оточення. Жужмом розкиданий одяг. Кошик для брудної білизни вщент переповнений, не закривається – вже давно слід спорожнити. Він здавав її до пральні. Простирадла йому повертали сірими, інколи з плямами іржі. Він не надавав цьому великого значення, так само, як і їжі. Харчувався абичим та нашвидкуруч. Раковина вкотре завалена немитим посудом, натомість холодильник порожній, якщо не брати до уваги останньої пляшки пива. На свята він купував у крамниці бісквіти – домашні, ясна річ, кращі, та він вже призвичаївся до цього смаку. Він остаточно звик і до свого стихійного трибу життя, усе його влаштовувало, він не планував жодних змін.
Андрій дістав пантофлі з-під канапи, ліниво потягнувся, наблизився до вікна, у яке крізь гіллясте сплетіння старого платана добувалися сонячні промені. Розчинив вікно навстіж – одразу ж повіяло ласкавим вітерцем. Знадвору долинало тільки шумовиння у верховітті й віддалений дитячий галас.
Він увімкнув музику, підхопив десятикілограмові гантелі та зробив декілька вправ. Надто швидко впустив їх на підлогу: навіщо тепер викладатися? Не його черга піклуватися збереженням форми. Дістав пиво з холодильника, гепнувся з ним у крісло. Відіткав, зачепивши покришкою за бильце – у цьому місці воно оддавна понівечене. Приклався до пляшки, та ледве встиг ковтнути, як пролунав дзвінок у двері.
Кого це принесло? Кількість друзів помітно зменшилася відтоді, як його виперли з команди. Пригадав! Учора в дверях була цидулка від сусіда, Віктора Гавриловича. Ймовірно, це він.
Сподіваючись побачити сусіда, Андрій подався відчиняти двері. Проте на сходовому майданчику стояла схвильована майбутньою зустріччю Ксенія.
– Ти?! – це все, що він спромігся вимовити.      
Він почувся перед нею украй ніяково в самих трусах, її щоки теж узялися блідим рум'янцем, мабуть, вона збагнула, що на неї не чекали.
– Перепрошую, – за мить вибачився він, збентежено відступаючи від дверей.      
Ксенія перша подолала незручність поміж ними.
– Немає за віщо! Гадаю, це все пусте, адже ми й так незабаром одружимося!.. Знаєш, я така щаслива! – і вона з мосту почепилася йому на шию.      
Допоки вона оглядала помешкання, він натягував штани.
– Хочеш пива? – спитав він, позаяк вона встигла зауважити пляшку, а ще тому, що більше нічого було запропонувати. Він не зізнається, що пив з шийки.       
Хоч би вона скривилася та відказала, буцім нізащо не питиме цієї гидоти. Але натомість вона мужньо видудлила усе пиво з склянки, яку довелося саме для неї розшукати й вимити під крантом.
– Як ти можеш це пити? – запитав він з неприхованим жахом.
– Ти п'єш, а відтак і я любитиму, – рішуче заперечила вона.       
Ксенія похитала головою, побачивши довкола себе пануючий безлад, немов мала на думці: «ото робітка на мене чекає!».
Помешканню поза сумнівом бракувало затишку. Стіни обклеєні світлинами зірок естради й футболу. Вимпели, медалі – призи, здобуті у змаганнях. Дверцята єдиної шафи не зачинялися, з полиці з-під купи ганчір'я витикалися ласти. Все, як у людини, що більшість часу перебуває поза домівкою.
– У тебе так мило тут, – запевнила вона, намагаючись на що-небудь не стати ногою. – Таке відчуття, ніби я тут народилася.     
Андрій збентежено скубнув себе за вухо.
– Мені до вподоби все, пов'язане з тобою, – провадила вона далі, походжаючи покоєм та закохано погладжуючи навколишні речі.– Ці стіни, шафа, фіранки, вигляд з вікна, твій одяг, розкиданий абияк і сама твоя звичка залишати безлад. Твій запах… Ним чути звідусіль. Коли ти ніс мене, і коли ми спали під однією ковдрою, я ним насолоджувалася, а тут мені взагалі несила чинити йому опір. Я кохаю тебе. Я страшенно кохаю тебе. Нашому шлюбові заздритимуть усі, бо ніхто так не кохає одне одного, як ми з тобою. Кохання від першого погляду, несвідоме, безкорисливе, схоже на раптове осяяння – лише таке кохання справжнє. Знаєш, я хочу, аби ми розшукали пасажирів того тролейбуса і запросили їх усіх на наше весілля: я їм безмежно вдячна за те, що жоден з них не посів твоє місце… Ні, геть з думки! Нехай краще у нас буде найскромніше весілля: лише ми удвох, ти і я. Скажи, хіба це не було б чудово? Чи конче виставляти наші почуття на огляд? Весільне вбрання я б наділа лише для тебе. Авжеж!.. Яку сукню, на твою думку, я маю одягнути: звичайну чи довгу, аж до п'ят?      
Андрій важко зітхнув. Щоб-то навернуло її до здорового глузду?
– Послухай, тобі не здається, що ми надто вже квапимося з весіллям? Так поспішаємо, ніби на пожежу. Адже слід ще добряче все обміркувати, зважити.     
– Про що тут міркувати! – нетерпляче заперечила вона. – Звірся на серце! Що воно підказує тобі? Не бійся. Дай волю почуттям. Дозволь їм керувати тобою, а не обачливому, недосконалому розуму. У почуттях виявляється сама природа, в розумі – лише людина. Не ставай заручником самого себе!      
– Та якщо природа дозволяє нам мати розум, то це, мабуть, з тим, аби ми не наробили дурниць… О, вибач! Я не те мав на увазі. Ясна річ, ми поберемося. Але чи варто квапити події? Можливо, нам слід дещо зачекати. За цей час ми принаймні звикнемо одне до одного.       
– А хіба відстрочка щось змінить? – запитала вона з наївністю, проти якої у нього навряд чи знайшлися б аргументи.       
– Ні, звісно, ні! – заспокоїв її Андрій. – Але я ж не можу допустити, щоб ти страждала.     
– Поряд з тобою? – не дійняла віри вона.      
– Ти всього не знаєш. Я безробітний.      
– Минулого разу ти мені збрехав?
– У жодному разі! Я казав щиру правду. Я фаховий спортсмен, та ніде правди діти: зараз мене не візьмуть до команди навіть запасним гравцем.      
– Чому?      
– Допінг… Святий Боже, тобі хоч відомо, що це таке? Я не перейшов допінговий контроль. За це мене дискваліфікували та на цілий рік відсторонили від змагань. Вже другий місяць я не в змозі знайти собі роботу. Тому і до Ялти їздив. Мене повідомили, що на турбазі потрібний тренер. Але я запізнився, вони вже когось узяли на це місце. Саме тоді поворітьма я і зустрів тебе. Та ти сама зваж, у мене в кишені вітер свище, і що на нас чекає попереду, якщо ми одружимося: ми удвох, а грошей катма? До речі, мені навіть комірне нічим сплатити.
Він змовк. Ксенія у новому світлі побачила розвішені спортивні трофеї.
Тим часом пролунав ще один дзвінок у двері. Андрій з полегшенням скинув її руки з своїх плечей. Цього разу дійсно прийшов сусід. Завстаршки близько сорока років, вбраний у «адідасівський» спортивний костюм, що не в'язався з його випираючим животом; портрет доповнювали незабутньо жваве обличчя та вкрадливий голос. Побачивши його з дівчиною, а ліжко незастеленим, він багатозначно підморгнув.
– Справи, бачу, посуваються, еге ж?       
Андрій поривався було пояснити, але той відразу ж замахав на нього руками.
– Не хвилюйся, мене це анітрохи не стосується! 
Його лише занепокоїло, якою буде реакція Ксенії, та вона своїм ладом розтлумачила натяк, як і належить незіпсованій дитині, не зауваживши вульгарних відтінків.
– Андрійчику, любий, – заворкотав сусід, – мені тут дружина переказала... Я все знаю, все розумію, та на Бога, пробач. Я добре пам'ятаю, скільки я тобі винен. Зачекай ще трішки. Я усе віддам, з відсотками, присягаюся, хрест-і-бо!         
– Дарма хреститеся, Вікторе Гавриловичу, я не віруючий. А от повернути борг ви мені обіцяєте вже…       
– Поверну, Андрію, бігме, поверну! – перепинив його сусід, прикладаючи руку до серця. – Вторгую увесь крам, та й одразу ж поверну, не май сумніву. Знаєш, у яку суму я влетів?
– А оце вже ваші проблеми!       
– Авжеж, звісно!.. А до речі, – він удав, ніби це щойно спало йому на гадку, – у мене ж є для тебе чудова річ! І як це відразу я не зметикував? Собі мав залишити, та вже нехай! Андрію – «Панасонік»! Пал-секам, дистанс! Га? Не пошкодуєш!.. Ну коли бажаєш, візьми курткою. Чудова фінська куртка на пуху.      
– Вікторе Гавриловичу, даруйте, але гроші мені зараз потрібніші.     
– Так, розумію, – скиснув той, зітхнув. – Гаразд, будуть тобі гроші. От лише трохи розкручуся. Вір! Їй-бо! Андрію, я тебе ще жодного разу не надурив!       
Ксенія, якій розмова стала нецікавою, поміж тим заходилася давати лад розкиданим речам.
– Здається, я не вчасно, – спохопився сусід. – Йду геть, не заважатиму.      
Біля виходу, зиркнувши на неї скоса, він змовницьки додав, так, аби вона не розчула:         
– А вона нівроку. Худенька, щоправда, та гладух я і сам не зношу.
Коли Андрій повернувся, Ксенія стояла посеред покою і згортала його шорти.
– Приємний у тебе сусід, – зауважила вона з наївністю, що не переставала його дивувати.      
– Тепер ти переконалася, я ж зовсім не проти того, аби ми побралися й були удвох, та ж слід реально дивитися на світ.
Ксенія вдруге з усією лагідністю пригорнулася щокою до його грудей, не маючи сумніву, що дає йому цим неабияку втіху.
– Безробітний… – протягнула вона з мрійливим смутком. – Як це чарівно! Ми знедолені, змушені поневірятися, а проте щастя у злиднях нам приносить наше кохання.


У звичний для кримського літа сонячний полудень пара молодят у супроводі родичів та друзів зійшла сходинками ЗАГСу на розплавлений асфальт невеличкого дворика з квітником посередині. Наречена була вбрана у скромну білу сукню звичайної довжини, букетик троянд вона сором'язливо підносила до підборіддя, наче намагалася ним затулитися від зацікавлених поглядів випадкових перехожих. Її блідість не так впадала в око, коли вона посміхалася. Маленька долоня, така витончена у білій рукавичці, стискала руку нареченого трохи вище ліктя. Сам наречений мав вигляд олімпійського чемпіона поряд з тендітною нареченою. Їхній шлюб обіцяв стати зразком гармонії.
Майже всі гості, що встигли з'їхатися до весілля, були з його боку. Здається, їх до певної міри шокувала така поспішність. Пояснення, на їхній погляд, могло бути лиш одне.
Андріїв батько потрапив на церемонію просто з літака, щойно домчавши з Тюмені. Він був нафтовик та працював за довгостроковим контрактом. Там у нього залишилася жінка. Андрій був шести років віку, як померла мати, тож її він майже не пам'ятав. Завдяки жорсткій вдачі батька він отримав виховання, яке цілком стало у нагоді, коли той, припинивши літати на бурову вахтовим методом, оселився там надовго. Синові саме виповнилося вісімнацять, і він перестав потребувати опіки. Подальші стосунки між ними, засновані на взаєморозумінні, підтримувалися залежно від обставин.
Його тітка крутилася навколо нього удвох з донькою, марно силкуючись збагнути, що ж тут діється. Друзі тишком-нишком перемигувалися, та й годі. Андрій, не звертаючи на них жодної уваги, спустошував чарку за чаркою, чого як фаховий спортсмен раніше нізащо б собі не дозволив. Проте Ксенія терпляче спостерігала, як він жлуктить горілку, та вмирала від щастя.
Чи то вирішила вона не запрошувати батьків, чи то, може, ті відмовилися приїхати, цього Андрій не знав. Ксенія уникала цієї теми. Аби її не уразити, він попереджав всіх та прохав не обтяжувати розпитуваннями. З її боку з'явилося лише двійко однокурсниць. Вони були нижче від трави, тихше від води, та й взагалі трималися осібно. Змусити їх розв'язати язика виявилося справою згубною. Не помітно навіть, щоб до нареченої вони ставилися як подруги.
Пояс тамади навісив на себе сусід Віктор Гаврилович, що подарував молодятам велику пачку жувальної гумки з нереалізованого краму. Ця роль пасувала йому, як нікому іншому, і він прагнув бути веселим, як ніколи зроду.
Гості розійшлися глупої півночі. Андрій зачіпав меблі. Ксенія витягнула його з балкону, аби він з ними попрощався. Він зголосився відпровадити її подруг до гуртожитку, мимохідь розважаючи їх, як спромога, прикрашеними розповідями про власні спортивні пригоди. Повітря сповнили пахощі кипарисів та обійняла прохолода ночі. Дорогою він протверезішав, а відтак упіймав себе на думці, як не тішить його повернення додому, де на нього чекала Ксенія. Постоявши на мосту через річку, сів відпочити у затінку на парковій лаві, але, зустрівши поліційний патруль, що глянув на нього з підозрою, визнав за слушне піти собі геть.
Ксенія господарювала сама. Начиння блищало, підлога заметена, стільці розставлені, кожен на своє місце. Квіти у вазах по всій хаті. Вона сама – у фартусі та весільній сукні з рукавами, засученими аж до ліктів. Щосили прагнула йому догодити.
Чим не ідеал? Його сповнило почуття вдячності, спричинене її намаганням дати йому якнайбільше. Але водночас він почав усвідомлювати, що його так непокоїло. Він не бачив у ній жінки, не наважувався на близькість із нею, і тим дужчий був цей острах, щобільше захоплення вона у ньому будила. Це так само, як не можна прагнути власної секретарки – можна прагнути лише жінки, що її втілює. Натомість же Ксенія в його очах ніяк не виходила з образу тієї самої секретарки. Відтак кожна наступна хвилина ставала нестерпнішою: з наближенням миті, коли він мав нарешті піти з нею до ліжка, це викликало у нього чимраз дужчий протест.
Наскільки можливо, він намагався відтягнути цю мить. Цілих півгодини плескала вода у ванній. Він навіть зуби почистив, чого на ніч зроду не робив. Він вийшов звідти, пахтіючи зубною пастою та дезодорантом, проте досі з краваткою. Ксенія почула пахощі й вирішила, що це на догоду їй.
Вона розібрала ліжко. Неквапливим рухом Андрій скинув з плечей маринарку. Ксенія впустила очі.
– Чи не краще нам загасити світло? – спитала вона.        
На якусь мить йому полегшало, бо пропозиція надійшла від неї.
На двох була тільки одна ковдра. Він увесь напружився, наче перед зануренням у зимне червневе море – й одразу ж відчув поряд її, не менш зимний, дотик. Обоє скотилися до ями посередині та мимоволі пригорнулися одне до одного. Але цей дотик не накликав йому нічого поза відчуттям певної незручності. Хоча їх тіла сплелися, перешкода й надалі не зникла. Вона була всередині нього. Ксенія дотепер залишалася для нього безпорадною дівчиною з тролейбуса, котру він ніс на руках до самого селища, з якою йому довелося ночувати на сіннику, тою, котру він бачив у цнотливій наготі біля водоспаду, – та водночас соромився будь-якої думки про неї як про жінку. Образ опікуваної ним довірливої та беззахисної дівчини глибоко увігнався до його свідомості, тож тепер, попри усі зусилля, він марно змушував себе поглянути на неї в іншому світлі. Він спробував поцілувати її в губи – та усвідомив, що вчиняє над собою наругу. При цьому вона навіть не поворухнулася, й лише очі нашорошено блищали, наче у звіра, що забився в нору.
– Знаєш, – зізналася вона, – я ще ні з ким не…
– Я здогадувався про це, – відповів він, позбавивши її необхідності домовляти.       
Він підвівся, наблизився до відчиненого вікна. За ним була місячна, безвітра ніч. Легкі фіранки жодного разу не ворухнулися. Ксенія нап'яла халата, підійшла ззаду й оповилася руками довкола його талії.
– Я все розумію, – заспокоїла вона. – Але це пусте! Головне, аби ти мене кохав.  

1.3

Минув тиждень, що власне став молодятам за медовий місяць. Вичерпалися запаси, залишки з весільного столу. Поштова скринька наповнилася рахунками з вимогою негайної оплати. Борги надалі росли, а готівка танула при очах. Ще один такий тиждень – і нічого буде їсти. Вони й так намагалися заощаджувати. Майбутньої Ксеніної стипендії мало б вистачити, за вельми помірних запитів, ще принаймні днів на десять. Сусід винен був йому п'ятсот карбованців, хоча при зустрічі сипав повсякчасними вибаченнями. Ксенія зналася на в'язанні. Андрій випорожнив єдину шафу, вони розпускали старі змоджені светри, і вона в'язала з них теплі шкарпетки, дитячі рукавички й шапочки. Він виносив їх на базар, проте шерстяні речі літньої пори йшли украй мляво, доводилося віддавати майже за безцінь. Так вони могли протягнути ще певний час. Згодом йому таки слід було підшукати хоч якусь роботу. Але, поза спортом, він нічого робити не вмів.
Третього понеділка липня Андрій не подався, як завше, зі світом на ринок, а, ретельно випрасувавши чисту сорочку та діставши нові мешти, поїхав до себе у спортклуб. Він завжди з'являвся у своїй almamater як чепурун. Врешті-решт, це стало йому за імідж. Нехай молоде покоління поважає ветеранів.
Знайомими коридорами пересувалися тепер головним чином незнайомі обличчя. Тільки двічі він змахнув рукою, відповідаючи на вітальний вигук, на кшталт: «О, Андрію, здоров був! Оддавна тебе не бачив!». Секретарка теж була нова, дуже навіть гарненька (шеф приділяв цьому незмінну увагу), весело щебетала з якимсь хлопцем у спортивному костюмі. Побачивши Андрія, вона вмить набрала поважний вигляд та встромила носа у папери, що лежали перед нею. Він почувся ніяково. Колишній секретарці він завжди посміхався. Навіть якщо бридко на серці – не така вже й незмога змусити себе вчасно розтягнути рота до вух. Вона звикла та зустрічала його сяючими очима. Приємно бачити, що ти спроможний покращити комусь настрій. А якось він сам увійшов похмурий – і раптом вона перша, вже за звичкою, обдарувала його посмішкою. Це також стало частиною його іміджу. Успішний спортсмен зобов'язаний посміхатися.
Він спробував випробуваний підхід на новенькій – пропаща річ. Андрій важко зітхнув: яких же треба докласти зусиль, аби довести цю Попелюшку до досконалості?
– У себе? – запитливо вказав він на двері.      
Секретарка здивовано простежила за його очима, після чого звернула увагу на його руки, що їх він з навмисною недбалістю притримував у кишенях.
– Ігор Сергійович зараз не приймає, – відрубала вона доволі сухо.     
– Хай тільки спробує, – зухвало пригрозив Андрій, начхавши на її крижаний тон.      
Вона не дійняла віри, що він це поважно, та про всяк випадок вирішила уточнити.
– А що за справа у вас?    
У нього щелепа відвисла: це що за новина? Він не пригадував, щоб у цій приймальні будь-коли ставили підхожі запитання.
– Яка б не була, – бовкнув він. – Я маю бачити Науменко, та й годі.      
– А я маю знати, у якій справі, – з несподіваною завзятістю вперлася секретарка; ці його руки в кишенях лише підсилювали її роздратування.      
Хлопець під лад їй скептично зміряв його очима: ото нахаба!
– Повідомте, що тут Лосьєв. Гадаю, цього буде досить.        
– Не пригадую, щоб Ігор Сергійович попереджав про ваш візит, – відповіла вона, щоправда, не надто впевнено. – Як ви кажете, ваше прізвище: Лосєв?     
– Лосьєв, через м'який знак, – він був здивований, що у такому місці існує хтось, кому незнайоме його ім'я.     
– У списку вас немає, – проте, вочевидь, своєю наполегливістю він таки справив на неї враження. Вона помулялася. – Гаразд, я запитаю щодо вас. Та вам доведеться зачекати. Зараз Ігор Сергійович однаково не вільний. Його не можна турбувати.      
– Тобто як – не вільний? – Андрій втратив самовладу. – Якщо ви не можете щодо мене повідомити, тоді я сам це зроблю, без вашої допомоги.
Він вже наче й крок зробив у напрямку до дверей кабінету – йому не встигли б перешкодити, – як раптом вони рвучко відчинилися зсередини, і сам Науменко, середніх років, кремезний, з вольовим обличчям, поткнувся до приймальні. На ньому були елегантний світлий костюм і темна сорочка з краваткою. Андрія вразила ця зміна: давніше він не вирізнявся з-проміж спортсменів, ходив, як усі, у теннісці – хіба що не в майці.
Услід вийшли два іноземці. Навіть не зиркнувши у бік Андрія, він одразу ж повз нього пройшов до столу секретарки.
– Лєночко, авто викликане?     
– Так, Ігоре Сергійовичу, вже біля парадного.      
– Чудово! А ще замовте два квитки на сьогоднішній рейс до Гамбурга. Наші гості залишають нас. Герр Кюфельмайер, – розвернувся він до німця, – авто чекає долі. Отже, до зустрічі на чемпіонаті!        
Лише згодом, не здивувавшись присутності Андрія, хитнув головою:
– Заходь!     
Він послабив туго затягнутий вузол краватки та самим лише порухом брів вказав на ряд стільців за довгим столом:
– Сідай… То що у тебе там? – щойно він сам розвалився в поворотному кріслі, стіл виявився для нього затісним. – Кажуть, ти одружився. Так нагло, зізнаюся, не чекав. Вітаю!      
– Я і сам не чекав, – відповів не замислюючись Андрій.     
– Що ти кажеш?       
– Нічого… Дякую! До речі, власне через це я тут. Існує одна проблема.     
– Маєш проблеми? А ти не помилився адресою? Звернися до сексопатолога.       
– Мені не до жартів.
– Гаразд, катай. Що там у тебе скоїлося?     
– Конче мушу знайти роботу. Все просто: вона вчиться, а я досі безробітний. Раніше я був сам, та зараз доводиться утримувати родину. Пам'ятаєте, ви обіцяли мені щось підшукати, якусь там пристойну місцинку. Ви самі запропонували зазирнути посеред липня. Оце я власне і прийшов.       
– То он ти про що, – якусь мить Науменко впритул роздивлявся Андрія, що сидів навпроти, немовби вперше його побачив, а тоді спитав так, наче кпив собі з нього. – Тож яка робота тебе влаштує?       
Андрія обійняло лихе передчуття. Тон надто підозрілий. Гаразд, саме час дати на здогад, що перед ним далеко не хлопчик.
– Послухайте, ви теж до цього були причетні! Як куратор Держкомітету, ви чудово були обізнані з усім, що діялося в команді. Не без вашого благословення команда сиділа на допінгу, та ще й тренер стежив, аби кожен приймав повну дозу. Обіцяв, що все буде гаразд, що він не залишає по собі жодних слідів. Ви були свідомі цього й покривали облуду.     
– Агов, тихіше на поворотах! – застеріг Науменко.     
– Е ні! З вашої ласки я опинився за бортом! Тепер ваш обов'язок мені допомогти!      
– Обов'язок?! – він раптом схопив Андрія за сорочку, від чого та затріщала по швах, притяг до себе й процідив крізь зуби. – А ходи-но сюди, ти, жертво облуди, хочеш, зроблю так, що мати рідна... – втім, він ще й доказати не встиг, а наплив люті вже минув. – Ні, ви лише на нього помилуйтеся: безневинне дитя! Та за кого ти мене маєш?       
Він нахилився, рвучко висунув край горішнього ящика та кинув на стіл свіжий номер «Спортекспресу».
– Що це? – не второпав Андрій.    
– Я маю у тебе запитати: що це? – Науменко розвернув газету на 180 градусів, текст був узятий в коло фломастером, а побіч стояв величезний знак питання.     
Андрій проглянув газетну шпальту. Якийсь лікар Астахов у своєму інтерв'ю газеті розповідав, що Андрій Лосьєв по тому, як з'явилися позитивні тести на застосування допінгових засобів, пропонував йому особисто чималий хабар, а у разі відмови навіть погрожував розправою. За мить шрифт поплив у нього перед очима.
– Як, втішений?      
– Та це ж суцільна брехня! Він усе вигадав! Мерзенний інтриган!       
– Якщо він це вигадав, то в ім'я чого? Який йому з цього пожиток?     
– А й справді, який?      
Науменко холоднокровно відштовхнув від себе номер, що його Андрій з люттю шпурнув йому назад на стіл.
– Не знаю. Мене це не стосується.       
– Він же обмовив мене! Хіба не зрозуміло?      
Але той лише байдуже знизав плечима.
– Не має значення, повірю я тобі чи ні. Головне, що тепер навколо твого імені зчиниться скандал. Поміркуй сам: хто погодиться узяти на роботу людину з підмоченою репутацією? А коли – слідство? Ні, любчику мій. З такою рекламою, – він вказав на газету, – навчися краще прибирати вулиці.     
– Так чи сяк, а я доведу, що все це брехня! – Андрій схопився на ноги, загримівши стільцем.   
– У будь-якому разі це ще не привід ламати мені меблі, – Науменко надалі зберігав спокій, на противагу своєму гостеві. – І до того ж, я не маю анінайменшого уявлення про те, що за чорний кіт перебіг тобі дорогу. Пробач, мені власного клопоту вистачає.      
Він натиснув на кнопку перемовного пристрою.
– Лєночко, коли у мене зустріч з угорцями?       
– Саме о дванацятій.      
– Ого! – він подивився на годинника. – Часу обмаль. Авто вже повернулося?      
– Так, Ігоре Сергійовичу.     
– Чудово. За мить їду… І перекажіть юристові, аби приніс мені проект угоди.       
Він повернувся до Андрія. Той усе зрозумів без слів.   
– Уторопав, можна нічого не пояснювати. Вже мене тут немає!     
Науменко теж звівся на ноги й застебнув гудзика на маринарці. Лише коли Андрій дістався дверей, кинув навздогін:
– Гаразд! Хай там як, а ти завжди залишався моїм улюбленцем. Можливо, коли увесь цей гамір вщухне, місяців десь за два-три, я і зможу для тебе щось зробити. Спробуй мені зателефонувати.       


Андрій увірвався в корпункт «Спортекспресу», штовхнувши двері ногою. Відшукати його було неважко: газета орендувала скромну кімнатку на першому поверсі будівлі колишнього міськкому партії. Над факсом схилився юнак в окулярах і, вдивляючись у роздруківку, водночас жував канапку з ковбасою та запивав її паруючою кавою. Побачивши розлюченого клієнта, він так і закляк з набитим ротом та канапкою у повітрі.
Андрій тицьнув йому під носа газету й поклав палець на філіжанку з кавою.
– Хто змайстрував оцю гидоту? Кажи, або твоя чорна кава цієї ж миті проллється на твої білі штани. І ти їх вже ніколи не відпереш.     
Хлопець із застряглим у горлі шматком промукав щось украй нерозбірливе. По декількох судомних спробах проковтнути врешті закашлявся. Андрій послужливо поплескав його по спині.
– То як, відповідатимеш?      
Той ствердно хитнув головою та вдруге закашлявся. Нарешті, не зводячи переляканих очей з Андрія, він запитав:
– Чого вам від мене треба?      
– Ваша газета оприлюднила інтерв'ю з цим жалюгідним ветеринаром, з цим пройдисвітом! Ви негайно надрукуєте спростування, або я подам на вас до суду за наклеп!       
– Слухайте, – поступово приходячи до тями, відповів юнак, – по-перше, я не знаю цього вашого лікаря і жодного стосунку до публікації не маю. Тому уклінно прошу відпустити мою каву. А по-друге, часопис не несе відповідальності за вислови, надані в інтерв'ю. Отож претензії раджу скерувати іншому адресатові.      
Андрій насилу утримався від спокуси таки вилити йому цю каву. Останньої миті він розтулив пальці, що приготувалися виконати погрозу.
Його шляхетний вчинок сповнив юнака почуттям вдячності.
– Стривайте, – сказав він. – Ми спробуємо зараз щось довідатися.      
Декілька разів поспіль набирав він міжміський номер. Нарешті йому вдалося додзвонитися. Щоправда, розмова вийшла надто коротка. Він мав украй збентежений вигляд, коли поклав слухавку.
– Від редакції вже намагалися з ним зв'язатися, позаяк було чимало дзвінків, та їм відповіли, що він виїхав за контрактом до якоїсь з африканських країн, коротше кажучи, якнайближче до екватора, і повернеться не скоро, – юнакові нічого не залишилося, як розвести руками.


Андрій усвідомлював, що все це недарма. Його прагнули упослідити, поза жодним сумнівом. Астахов нахабно та відверто брехав. Навряд чи він спромігся б зрештою сфабрикувати необхідні докази, зважаючи на його поквапну втечу. Радше за все, комусь попросту знадобилося скомпрометувати Андрія. З самим Астаховим вони ледве були знайомі. Тоді – хто? Кому так на цьому залежало? У нього не залишилося суперників – адже його вже й без того зняли з змагань. Навіть близько – нікого, хто б міг бажати йому подібних неприємностей. Та саме це лякало чи не найбільше. Яким чином викрити Астахова, якщо у того не виявиться жодного мотиву, аби звести на нього наклеп, якщо не знайдеться бодай одна зацікавлена в цьому особа!
Прийшовши додому, біля парадного він зіткнувся з Віктором Гавриловичем, що завантажував пакунками багажник власної автівки.
– Андрію, тобі неймовірно пощастило, твоя дружина – справжнісіньке диво.     
– Що вона такого вчинила? – запитав Андрій підозріло.      
– Вимила сходи від низу до верху! – повідомив той урочистим тоном. – Такого ще не траплялося у нашому будинку! 
Андрій переступив поріг та не дійняв віри власним очам: Ксенія пересунула меблі, відразу стало просторіше, на підлозі килимки (як вона їх надибала?), навіть ходити моторошно. На плиті апетитно шкварчало. Ксенія, підперезана фартухом, зустріла його занепокоєно: може, щось не так.
– Гніватимешся? – стурбовано запитала вона, спонукавши його озирнути все довкола.      
– Ти таке кажеш! – він нахилився й поцілував її у куточок рота. – Але я зовсім не хочу, аби ти перенапружувала себе працею.      
– Дурниці! Аби тобі подобалося те, що я роблю. 
Ксенія раз у раз вражала новими чеснотами. Йому здавалося нестерпним споглядати подібну досконалість, її чесноти врешті стали йому за докір. Іноді йому навіть кортіло, аби вона припустилася якоїсь негідної її хиби, наприклад, пересолила бульйон чи переплутала улюбленого Єсеніна з Фетом. У спільному з нею ліжку він охоче замислювався над суттю буття. Від першої ночі у них нічого не змінилося. Він був розлючений на самого себе, та не наважувався це визнати, виправдовуючись труднощами з пошуком роботи. Ксенія удавала, ніби вірить йому. Це загрожувало перетворитися на ману. Була вражена його самолюбність, він став роздратованим, і водночас дедалі більшу стерпність виявляла вона.
Він гепнувся у крісло та уп'явся в екран телевізора, передивляючись кадри гелікоптерної атаки. Звідкіля ця хроніка? А втім, байдуже! Головне, він пристрасно бажав, аби там, долі, серед юрби втікачів – он той, що схилився аж до землі у нездійсненній мрії, аби шквал вогню оминув його – був Астахов. Тільки поткнися він йому на очі! З яким задоволенням він би подивився, як слинить та благає пощади скорчений навпіл цей жалюгідний чоловічок!
Андрій здригнувся від дотику Ксенії, що присіла на бильце його крісла.
– Я приготувала обід. З твоїх улюблених страв.      
– Вибач, але маю нехіть до їжі.       
– Ти навіть не поцікавишся, що у нас сьогодні на обід?      
– Якось може згодом.       
– Ти був з приводу роботи, – здогадалася вона. – І – дарма?     
– Гірше, ніж дарма, – зізнався він. – Мене обмовили. Уявляєш, мене привселюдно звинуватили у спробі підкупу! Цікаво, чим? Бачити б мені ці гроші!.. Тепер ніхто не візьме мене на роботу!      
– Не переймайся. Я піду працювати, – вона сіла перед ним навпочіпки, встромившись підборіддям у його коліна. – Я вже вирішила. Адже я скінчила курси стенографісток. Працюватиму секретарем-друкаркою.       
– Ти з глузду з'їхала! А твоє навчання?       
– Переведуся на вечірнє. Пусте! На долю моєї бабці припали випробування куди важчі.       
– Ото вже ні! – рішуче відказав Андрій. – Аби мене, такого здорованя, утримувала дружина? Цього ще бракувало!       
Ксенія помітила, що він стурбовано озирається довкола.
– Ти щось шукаєш?     
– Я приніс з собою газету. Куди ж вона поділася?      
– Ти на ній сидиш, – підказала вона.     
– А й справді, – підтвердив він, дістаючи зіжмаканий рекламний тижневик.     
– Чи це не та, яка наважилася надрукувати наклеп на тебе?     
– Де там! Хіба я став би зачитуватися підхожою бульварщиною! Гаразд, поглянемо, що нам тут пропонують.
Він нашвидку продивився грубу рекламу, затримуючись лише на пропозиціях працевлаштування – знову нічого, щоб вартувало уваги, так, наче поза слюсарями й тинкарями, цій країні не потрібні робітничі руки. Далі пішли колонки приватних оголошень. «Власник сенбернара... зможе забрати пса за гідну винагороду». «За гідну винагороду», – процитував він смакуючи, який витончений, обтічний склад! «Зникла...». Боже, та цих котів він їй наловить цілий мішок!.. «Пропоную послуги з зачаття…». Оце так сучасний підхід! Ксенія зазирнула йому через плече. Швидше – на наступну сторінку!.. Ні, досі не те. Ось, нарешті. «Шукаю високооплачувану роботу…». Цікаво, хто шукає низькооплачувану й кому ти потрібний з такими запитами?
Його розпорошений погляд на якусь мить вислизнув у вікно, думка вийшла з покори та вкотре повернула його до Астахова.
– Не збагну, навіщо він це зробив.      
Ксенія, не поділяючи його тривоги та мовби намагаючись привернути до себе увагу, обережно попестила його волосся. Цей рух повернув його до свідомості. Знову побачивши щось, цього разу важливе, у газетній шпальті, Андрій стримав її руку й нахилився вперед усім тілом.
«Потрібний фахівець-підводник для дослідницьких робіт. П'ятсот карбованців на день».
Оголошення, вкрай стисле за формою та неабияк захоплююче за змістом. Він перечитав його тричі. Цифра приголомшлива. Невже якась друкарська помилка?
– Послухай-но! – він прочитав уголос для Ксенії.     
Навіть на неї це справило враження.
– Принадно, – погодилася вона.     
– Занадто принадно, – у меншому захваті, ніж спочатку, уточнив він.      
– Що ти маєш на оці?     
– А те, що воно зацікавить багатьох. П’ятсот карбованців на день – це ж п'ятнацять тисяч на місяць! Замало шансів отримати цю роботу.      
– Вір у власні сили.     
– Гадаєш, мені поталанить?      
– Тут є номер телефону. Спробуй! Я триматиму за тебе пальці.     
На його знак вона присунула до нього телефонний апарат. Він набрав номер та зачекав. Збігло довгих п'ять чи шість гудків, аж поки з протилежного краю долинуло клацання.
– Слухаю вас.     
Андрія помітно розчарував надтріснутий старечий голос. І це майже маразматичне «слухаю вас».
– Я з приводу оголошення, – почав він невпевнено, надалі запитуючи себе, чи не криється тут якась помилка.         
– Хвилиночку, – проскрипів той же голос та продовжив після перерви. – Я маю вас записати. Будьте ласкаві, назвіть ваше ім'я та номер контактного телефону.      
– А як же… Я хотів дещо спитати...      
– Не турбуйтеся. Вам зателефонують.      
Намагання щось випитати ні до чого не призвели. Ксенія подивилася на нього запитливим поглядом. Та він лише знизав плечима.
Довгоочікуваний дзвінок пролунав щойно о восьмій вечора.
– Андрій Андрійович? – перепитав той самий рипучий голос. – Чи відомо вам, де знаходиться готель «Україна»?        
– Певна річ.    
– На вас чекатимуть сьогодні о дев'ятій трицять. Зверніться до портьє.     
– Даруйте...    
– Щодо решти дізнаєтеся на місці. На все добре!       
Судячи з прощавальних слів, знайомство з непоступливим старим добігло кінця. Принаймні це одне тішило. О пів на десяту вечора, тобто за півтори години на нього чекала особиста зустріч з працедавцем.

1.4

З жовтавим полиском світилися вуличні ліхтарі, вишикувавшись уздовж тротуару. Їхнє тління поглинало яскраве світло, що струменіло з вікон багатоповерхового готелю на майданчик для паркінгу. Безперервно розгойдувалися двостулкові скляні двері, пропускаючи сюди-туди вишукану публіку.
Андрій пропхався крізь ряд автівок, що скупчилися щільно одна коло одної, та увійшов до холлу, заставленого м'якими меблями й пальмами. Портьє поглянув на нього з випереджувальною поштивістю:
– До ваших послуг, – ладний повторити те ж саме на англійській, французькій, і, хто-зна, можливо навіть, на івриті, якби від нього зажадали.      
– На мене чекають. Андрій Лосьєв.     
Портьє тямущо хитнув головою та, вказавши на ліфт, відповів без жодної запинки:
– Підійміться на шостий поверх. Номер 621.
Андрій постукав у двері покою під вказаним номером. Почувши дозвіл увійти, він переступив поріг та опинився у номері «люкс» перед людиною, вік якої не надавався визначенню, а обличчя взагалі неможливо було розпізнати за бородою, що переходила у бакенбарди, й темними окулярами. На ньому був смокінг, а смокінг приховує статуру. Господар жестом запропонував йому сісти. Сам розташувався навпроти, різким рухом відкинувши фалди смокінга й закинувши ногу на ногу. Андрій не зміг би почуватися розкутим до такої ж міри, він знав, що його уважно крізь темні окуляри вивчали очі незнайомця.
– Я вже про вас десь чув, – першим озвався той.       
– Це недивно, – відгукнувся Андрій, червоніючи та переймаючись лише тим, що співбесідник міг прочитати про нього в останньому випуску «Спортекспресу». – Протягом трьох років я брав участь у змаганнях за кубок Європи. Призові місця в особистому заліку.    
– Поза сумнівом, у вас чималий досвід у підводному плаванні.       
– Я майстер спорту міжнародного класу.        
– Непогано, непогано.     
Проте він не запитав, чому Андрій кинув спорт. Та він, схоже, і спортом насправді не цікавився. Андрієві дещо відлягло від серця.
– Ким працюєте зараз?       
Він не знав, що відповісти. Певне, ліпше бути щирим.
– Ніким, – відповів він. – Користаюся з випадкового заробітку, та й край.      
– Зрозуміло, – хитнув головою незнайомець. – А ваше останнє місце роботи?.. Авжеж, – він і сам визнав питання зайвим. – Вас, мабуть, не налякає можливість тривалого занурення?       
– Анітрохи.    
– Здоров'я?     
– Не турбуйтеся. Я цілком здоровий. З дитинства ні на що не хворів, – він дещо прикрасив своє минуле: насправді ж був хворобливою дитиною, та захоплення спортом перемогло хвороби. Він забув навіть, що таке нежить.        
Скидалося на те, що працедавець йому повірив.
– Розкажіть про себе.     
Андрій здивовано знизав плечима: що у його життєпису визначного? – та коли вже той наполягає…
– Будь ласка! Середня школа, згодом інститут фізкультури, спорт – я віддав йому півжиття.      
– Шлюб не змусить вас відмовитися від мрії повернутися у великий спорт?     
Як він дізнався? Втім... Андрій сховав руку, на якій була обручка.
– Хто ваші батьки? – провадив далі незнайомець, неначе й не було попереднього запитання.     
– Моя родина з скромним достатком. У кожному разі, мене привчили задовольнятися тим, що є.       
– Хто казав про гроші? Чому ви вирішили, що мене передусім цікавить ваш добробут?      
Андрій озирнув розкішні апартаменти. Той перехопив його погляд, звівся, відчинив бар та наповнив два келихи темно-червоним вином.
– Справжній кримський мускат. Спробуйте.     
Здається, господареві номера він припав до серця.
– Ми порозуміємося, – підтвердив той його здогадку. – Ви матимете можливість непогано заробити.      
– На чому? – Андрій тут же вхопився за цей натяк, він вирішив, що настала його черга ставити запитання, час дізнатися, за віщо йому пропонували такі шалені гроші.    
Незнайомець відповів стриманіше, аніж можна було чекати.  
– Це вказано в оголошенні: підводні дослідження. Я – океанолог, у тій частині узбережжя, де ми з вами зупинимося, буде над чим попрацювати. Море приховує чимало таємниць.      
– Дуже цікаво, – погодився Андрій, удаючи, ніби не помітив його бажання уникнути прямої відповіді. – А чи можна докладніше?       
– На початок цілком досить і того, що я вже сказав, – відрубав той, його голос вперше набрав жорсткого відтінку. – Щодо решти, ви неодмінно дізнаєтеся, але свого часу.      
– Принаймні місце… тієї самої роботи, та над чим мені доведеться працювати. Погодьтеся, що я маю право задати це питання, – наполягав Андрій.       
Господар спохмурнів, навіть темні окуляри не сховали незадоволену складку, що з'явилася над переніссям.
– Вас не влаштовує заробіток? Маєте кращу пропозицію?       
Андрій знітився.
– Йдеться не про це…      
– Саме про це, – перепинив його незнайомець. Мабуть, він тепер дивився Андрієві просто в очі. – Я прагну, аби ви мене добре зрозуміли. Ми з вами на певний час виїдемо на узбережжя, куди – незабаром самі побачите. Та прикро буде у разі, якщо наше місцеперебування стане відоме третій особі. Те, що я роблю – робиться без афішування. Тому дозвольте мені не відповідати на подальші запитання. Ви попросту зберете найнеобхідніші речі й завтра саме о дев'ятій ранку чекатимете біля пам'ятника Суворову. Гадаю, цілком достатньо одного вечора на збори? Коли ж мої умови вас не влаштовують, маєте змогу відмовитися. Я візьму когось іншого.      
– Ні, ні, я згоден, – поквапно відповів Андрій. – От лише… – він замулився.     
– Кажіть, – дозволив незнайомець.      
– Бачте, моя дружина – людина, так би мовити… надміру чутлива й не цілком пристосована до реального життя. Зараз я їй конче потрібен. Їй буде важко примиритися з моїм несподіваним від'їздом. У нас медовий місяць, розумієте? Я був би вам неабияк вдячний, якби ви знайшли можливість... тобто якби ви дозволили нам поїхати удвох. Обіцяю, вона не завдасть вам жодних думок, а всі турботи про неї і додаткові витрати я візьму на себе.      
Він почувся геть ні в сих ні в тих: співбесідник ніби скам'янів.
– Виключено, – раптом відповів незнайомець таким беззаперечним тоном, що Андрій мимоволі навіть зіщулився. –  Ви поїдете зі мною, а ваша дружина залишиться у Симферополі.       
– Але хіба кому вона зашкодить? – йому не хотілося отак, відразу здаватися. – Вона спатиме зі мною, їстиме зі мною з одного посуду, я сам потурбуюся про все. Вона на диво невибаглива. Запевняю вас, через неї ви не матимете жодного клопоту.       
– Ви чули мою відповідь? Обмірковуванню вона не підлягає, – відказав той вже роздратованим тоном, змусивши Андрія взагалі пошкодувати про те, що здійняв цю розмову. – І поза тим. Зважте: ми пробудемо в експедиції стільки часу, скільки буде потрібно. Ви мовчки робитимете те, що я наказуватиму, не ставлячи жодних запитань. Майте також на увазі: я плачу не за кожен день роботи, а за кожну добу перебування. Ви – мій, що вдень, що вночі. Ви підраховуватимете, скільки принесе вам щокожна година, щокожна хвилина, допоки ви спите, і ця думка додасть вам наснаги, аби витримати можливі незручності.
Запхавши руку до внутрішньої кишені, він витяг звідти товстий гаманець та кинув на стіл складену навпіл купюру в тисячу карбованців.
– Ось вам завдаток. Сподіваюся, цього буде досить.     
Андрій з осторогою пом'яв у руках недбало кинуту піврічну платню пересічного службовця. Незнайомець мав рацію: проти останнього аргументу було важко встояти.
Він підвівся, даючи на здогад, що розмова добігла краю.
– Отож, завтра саме о дев'ятій, – нагадав господар та, випроваджуючи гостя, простягнув на подив грубу долоню. Невже поміж океанологів теж трапляються трударі?       
Позаду грюкнули двері, і лише тоді Андрій усвідомив, що за увесь час не дізнався навіть його імені.


Досліджуючи кишені у пошуках ключа, він гарячково метикував, як повідомити Ксенії про свій від'їзд, аби не споводувати у неї нападу істерики. Вона, ніби зачекавшийся песик, прибігла на скрегіт у замковій щілині. З виразу його обличчя вона здогадалася, що йому є про що розповісти.
Насамперед він помахав у неї перед очима щойно отриманою купюрою. Вона ледве зійшла з дива.
– Звідки у тебе стільки грошей? Чи ти може касу пограбував?       
Тоді він набрав повні легені повітря й на видиху зізнався щодо отриманої пропозиції. Реакція надійшла саме у такому вигляді, як він і передбачав. Вії жалісно затремтіли. Очі сповнилися гірким докором.
– Не встигли одружитися, а ти вже квапишся мене покинути!       
– Люба, та ж це ненадовго! Я незабаром повернуся, обіцяю!       
– Ти ж знаєш, як я тебе кохаю, як мені тебе бракуватиме! Не їдь, благаю тебе! Ми підшукаємо роботу й тут, у Симферополі.        
– Після цієї публікації? Ти, здається, жартуєш. Хто мене візьме? Адже я тільки і вмію, що плавати під водою. Не так легко знайти роботу за моєю спеціальністю, а вже надто нікому не потрібний спортсмен-підводник з підмоченою репутацією.      
Вона торкнулася його м'язів.
– Ти дужий. Тобі до снаги працювати вантажником. Вантажники потрібні завжди. Ось, поглянь, – вона схопила газету. – Почитай інші оголошення. Оно їх скільки.      
– А чи багато запрацюєш, тягаючи ящики з цвяхами? Зрозумій, щойно ми отримали шанс загребти купу грошей. П’ятсот карбованців на день, лише уяви! У будь-якому іншому місці стільки мені заплатять за місяць. Цей вчений, як на мене, доволі міцно стоїть на ногах. Ти б бачила, у яких апартаментах він зупинився. Він не лічить гроші. Наш академік такого б собі не дозволив. Може, він іноземець? Хоча, для іноземця надто вже вільно розмовляє російською. А може, імігрант? Хто його розбере, він навіть не вважав за потрібне відрекомендуватися. Знаєш, мені здалося, він когось остерігається… Авжеж! Він на щось таке натякав. Навіть у власному номері не скидає темних окулярів. Дивний тип.
Ксенія здивовано звела брови.
– То ти не розгледів його обличчя?      
– Я бачив лише його бакенбарди. Вони сягали йому ось сюди, – він провів розчепіреними пальцями по щоках, стуливши їх знову на підборідді.      
Вона враз перелякано вчепилася до нього на шию.
– Я боюся.    
– Ти чого це, дурненька! Невдовзі я повернуся, у нас буде повно-повнісінько грошей, ми підемо з тобою на базар та й накупимо в'язаних рукавиць тобі на зиму.     
– Ні! Я відчуваю, щось тут негаразд. Відмовся від цього заміру.       
– Відмовитися? Відмовитися від трьох з половиною тисяч на тиждень? А на що ми житимемо, допоки я не знайду собі постійної роботи? Любонько, тобі брак тверезого погляду на життя. Хтозна, скільки мине часу, перш ніж мені пощастить видостатися з лайна, у котрому я зав'язнув по вуха завдяки цьому мерзотникові Астахову, та й це ще надвоє баба ворожила, наш нарід такий, що вірить у підлоту вдесятеро швидше, аніж у порядність!       
– Все одно, відмовся. Благаю тебе! Я завжди відчуваю, коли щось жахливе має статися.      
Її очі палали божевільним вогнем. Андрій насилу відірвав від себе її руки. Вона уся тремтіла. Раптом він злякався за неї. Його заполонило таке ж відчуття, що й тоді, на придорожньому камені, на узбіччі путівця.
– Гаразд, – поступився він, як і того разу, маючи на думці одне-єдине: аби чимскоріш вона заспокоїлася, – все буде, як ти захочеш. Не хвилюйся. Нікуди я не їду.      
– Це… дійсно так? – перепитала вона, не зводячи з нього зневірених очей.
– Авжеж. Я залишаюся.     
– І ти мене не покинеш?       
– Та що ти! Довіку.     
Враз він зауважив, що вона слабшає, та усадовив на ліжко, потішивши себе думкою, як вчасно зглянувся на її благання.
– Зле почуваєшся? – спитав він занепокоєно.     
– Дарма, вже минає.      
Та ледве він зібрався йти, як у неї знову витягнулося обличчя.
– Я ненадовго, – заспокоїв він її. – Навідаю цього океанолога вдруге. Попереджу, що розмислив. Поверну завдаток та пораджу найняти когось з нашого клубу. Маю декількох відповідних хлоп'ят на прикметі.     
З таким рішенням він вийшов з дому та всів до тролейбусу. Проїхавши повз пам'ятник Суворову, біля підніжжя якого зранку мав його підібрати новий працедавець, він зійшов біля готелю «Україна» та рішуче попрямував через спорожнілий хол до широких сходів, застелених килимовим хідником.
Портьє цього разу був інший. Розгадавши намір Андрія, він вийшов з-за стійки і заступив йому шлях, утім, доволі ввічливо.
– Перепрошую?..    
Андрієві довелося поступитися назад. Портьє терпляче очікував на пояснення.
– Я мушу негайно побачити людину з 621-го номеру.     
– Хвилинку, – з півоберту той поглянув на вішак для ключів. – Мені прикро, та зараз у номері нікого немає. Отож не варто було поспішати. Коли бажаєте щось переказати…    
– Мабуть, так. Перекажіть, що Андрій Лосьєв просить вибачення, позаяк не зможе пристати на його пропозицію. Сподіваюся, ви не забудете, це дуже важливо.
– Не хвилюйтеся, – відповів портьє, щось помітивши у себе в нотатнику. – Щойно пан професор повернеться, я одразу ж його повідомлю.      
– Кажете, професор? – Андрій закляк на місці.     
– Авжеж, – здивувався портьє. – Професор Кондрашевич з Англії. А ви хіба не до нього?     
– Так, звісно, – розгублено підтвердив Андрій. – Адже він… океанолог, чи не так?      
– Наскільки мені відомо.      
Портьє вичікувально стежив за обличчям юнака, що відображало болісне вагання.
– Щось поза тим?    
– Ні, дякую.      
Андрій вийшов надвір під гнітом сумнівів, чи на добре він вчинив. Кількість згаслих вікон нагадувала про пізній час. Потупцювавши під ліхтарем, він повернувся до готелю. Портьє зустрів його так, немов тільки й чекав, що на його повернення.
– Знаєте, мабуть, не варто нічого йому казати, – справдив його очікування Андрій. – Завтра я все скажу йому сам. Щиро вдячний вам. На добраніч!     
– На добраніч, – відгукнувся той, випроваджуючи його очима.


Ксенія сама вклала його рюкзак, дбайливо набгавши туди, окрім звичних туалетного приладдя та зміни білизни, двійко светрів, спортивний костюм та навіть пляжні капці, неначе він мав намір там засмагати. Все це вона притиснула м'ясними консервами. Таким заповненим, важким рюкзак ще зроду не був. Підкинувши його на плечі, Андрій почувся прип'ятим цвяхами до землі.
З бідою вдалося вмовити Ксенію не випроводжати його далі за поріг.
Саме о дев'ятій він вже стояв під пам'ятником Суворову, озираючись на щокожен шерех автомобільних шин. Та намагався вгадати, на чому приїде професор.
З усім тим Кондрашевич з'явився неочікувано. Андрій незчувся, як з-поза кузова вантажівки зринув мікроавтобус «Нісса» та шпарко загальмував біля самісінких його ніг. Перед ним відчинилися овальні дверцята, мовчки запрошуючи увійти до напівтемного салону. Він на разі ще нікого не бачив усередині: чи був там професор? – та щось змусило його підкоритися. І одразу ж його відкинуло на сидіння: авто так само рвучко рушило з місця.
Кондрашевич сидів за кермом. Він був сам.
– Я радий, що ти розмислив.      
Розмислив? Отже, він знав, що вчора Андрій вдруге приходив до готелю. 
А ще він звернувся до нього на «ти» так, ніби вони встигли випити на брудершафт.
Обганяючи автівки одну по одній, на великій швидкості мчали вони автострадою, прямуючи до виїзду з міста. На світлофорі професор зняв окуляри й потягнув рукою за бакенбарди, ті відпали.
– Запобіжний засіб. Мене могли впізнати, а мені це ні до чого.      
– Кого ви боїтеся?     
– Кажи мені «ти». Найближчим часом іншого співбесідника ти не матимеш… Є хтось, хто залюбки став би на заваді моїм намірам, і гадаю, що йому б це вдалося, знай він, що я тут.     
– Хто ж цей хтось?      
– Прагнеш усе знати? На все свій час.
– Тоді – що це за план?     
Професор подивився на нього так, немов хотів сказати: «Почуття гумору тобі не бракує, приятелю».
– Це несправедливо. Ви знаєте стосовно мене все…      
– Я ж казав: звертайся до мене на «ти», – перепинив його професор. – До речі, я маю також ім'я: Тихон. А відтак, клич мене, будь ласка, на ймення.     
Андрій поглянув на нього скоса. Без бакенбардів той виглядав на значно молодшого, аніж здалося йому вчора у готельному номері. Різниця у віці поміж ними становила років п'ять щонайбільше. Андрій мав двацять чотири, отже, Тихон – менше трицяти. Цього разу на ньому була тільки легка спортивна куртка, крізь рукави якої випиналися обриси тренованих біцепсів. Очі дивилися сміливо та впевнено. Його брови уперто сходилися біля перенісся, коли він стежив за дорогою. Ця людина напевно знала, до чого прагнула. Тихон! – пирхнув Андрій, трохи не вголос. Такий бурмило, і таке богобоязливе ім'я!


Прослідкувавши за від'їжджаючою «Ніссою», Ксенія вийшла з-поза кущів присадка та, забувши перекинути торбинку через плече, схвильовано попрямувала до готелю.
Портьє саме щось намагався втлумачити арабові, а той марно силкувався його зрозуміти. Ксенія не наважувалася звернутися, допоки портьє розмовляв з арабом. Врешті-решт він її помітив, і тоді вона наблизилася, нервово мнучи торбинку в руках.     
– Даруйте, але з вашого готелю щойно виїхав професор Кондрашевич, номер 621. Я маю повернути йому певну цінну річ. Мені так шкода, що ми розминулися. Він не залишив своєї адреси? Благаю вас, я мушу його знайти.       
– Професор Кондрашевич? – здивовано перепитав портьє. – З чого ви взяли, що він виїхав? – він зняв слухавку й натиснув декілька клавіш. – Пане професоре? До вас тут якась пані. Вона не встигла себе назвати, але стверджує, що знайома з вами… Гаразд, – він поклав слухавку. – Я скажу вам напевно, де він зараз перебуває: у своєму номері. Ви можете зійти. Це на шостому поверсі.       
Жахливе передчуття наростало у міру того, як вона підіймалася ліфтом, йшла довгим коридором, стояла в очікуванні під дверима. Коли ті відчинилися, на порозі постав висохлий старий із зморшкуватим обличчям та запалими щоками.
– Ви… професор Кондрашевич? – запитала Ксенія, вже не маючи й крихти сумніву, що її пошили в дурні.     
Замість відповіді старий покликав когось з глибини покою.
– Марфушо, а ну-бо, глянь, чи мали ми будь-коли за честь знатися з цією панянкою?


ЧАСТИНА ДРУГА

2.1

Наскільки Андрій пам'ятав, Форос залишався крайньою населеною точкою на південному березі Криму. Понад сорок кілометрів глухого скелястого узбережжя тягнулося на північний захід аж до самого Севастополя. За мисом Сарич брав свій початок плавний вигин Ласпінської бухти. Ще жодного разу не доводилося йому ступати ногою на цей берег. Він бачив його лише з моря. Тоді прибережні скелі здавалися йому іграшковими. Зараз, аби проплисти гігантську тінь, залишену однією такою скелею, йому знадобилося б щонайменше чверть години.
Мікроавтобус вони лишили на майданчику біля відлюдного маяка. Доглядач відвідував його лише зрідка. Мабуть, була домовленість, що згодом він зрештою віджене авто до схову.
Тихон вказав йому на стосик аквалангів та змінних балонів, дбайливо складених один на одному, а тоді потягнув за собою стрімким спуском до берега. На прив'язі біля дощатого причалу теліпався моторний човен. Тихон залив пальне та звелів перетягувати до нього акваланги, а також пакунки з запасами їжі та ще якимсь спорядженням, просто з «Нісси».
Він не відзначався багатослівністю. Андрій намагався справно виконувати усі його доручення, водночас за знайомим інвентарем удаючись до різних припущень стосовно майбутньої роботи.
Нарешті Тихон, сидячи у шлюпці, відштовхнувся від причалу й запустив двигун, що відразу ж сповнив навколишні скелі оглушливою тріскотнею. Гуркіт не дозволяв їм перемовлятися, тож вони мовчки пливли близько години, просуваючись уподовж похмурих навислих скель, чимдалі углиб бухти. Раптом Тихон заглушив мотор та схопився за весло. Андрій зауважив, що він стернує до тісного майданчика суші поміж морем та скелями, майже цілком схованого за величезними валунами, він і помітив його не одразу, а щойно коли до нього залишилося заледве десять хвилин ходу. Врешті ніс шлюпки з скреготом увігнався, заразом зметнувшись догори, у шар гальки, що настилав берег.
– Власне ми на місці, – повідомив Тихон, випростався і з мить постояв, придивляючись до нагромадження кам'яних брил у якомусь замисленому заціпенінні.       
Розвантаживши човен, вони його відтягли якнайдалі від берега й перевернули догори дном. Поруч, під скелею, розбили намет з двох відділень, перше з котрих могло стати за веранду на випадок дощу, а друге – за спальню. На кожного припадало по надувному матрацу та спальному мішку. Скеля вгорі мала розпадину. Забравшись туди околяса, Тихон виявив нішу, досить глибоку для того, аби заховати дрібний інвентар та продукти, на випадок шторму, який з успіхом міг би це все захопити до моря. П'ятачок, на котрому вони висадилися, налічував близько ста кроків завдовжки та щонайбільше десять – углиб. Аж до самісінької скелі упереміш з галькою спадали на очі підсушені водорості. А відтак, штормова хвиля вкривала його цілком.
Дивно усвідомлювати, спостерігаючи за велично-безпристрасним морем, що воно здатне чаїти у собі приховану загрозу. Дрібні прозорі хвилі ледь торсали гальку, надбігаючи та відступаючи з оспалою монотонністю. Вільно прозиралося дно; кам'янисте ближче до берега, далі від нього воно поступово переходило у пісок. Човен ніби розтинав скло. Обточені підводні брили, напрочуд добре видимі крізь товщу води, ошукували відчуття глибини. Водорості надавали їй смарагдового забарвлення.
Увесь перший день минув в облаштуванні й приготуваннях. Тихон із знанням справи начиняв вибухівку. Андрій дозволив собі поцікавитися:
– А це навіщо?     
У відповідь на що Тихон, не припиняючи праці, вказав у бік скелястого виступу, що випирав у море край своєрідної затоки:
– Бачиш он ту скелю? Там усередині є печера, вона неабияк мене приваблює. Саме до неї ми і маємо проникнути. Через грот з боку моря. Проте завал нещодавно заступив хід. Доведеться його розчищати. Уламки надто великі, крізь вузькі проходи ми їх не витягнемо. Власне для цього й потрібна вибухівка.      
Андрій ствердно хитнув головою на знак того, що техніка йому зрештою зрозуміла, але…
– А що такого у цій печері?      
Тихон не відповів.
– Сходи краще за сокирою. Якщо ми завидна не назбираємо бодай трохи сухого хмизу по той бік гори, вважай, що до світанку залишимося без вогню.


Прохолодне й вологе досвітанкове повітря узбережжя різко контрастувало з спекотним полуднем. Сонце щойно проклало золотаву доріжку через усю морську далечінь. Валуни, що нагромадилися край берега, залишали за собою довгі тіні. У намет наскоками потрапляв свіжий вітерець. Андрій ворухнувся й розплющив очі. За стінкою він почув мірний стукіт сокири та згадав про власні п’ятсот карбованців на день.
Тихон, роздягнутий по пояс, колов стовбур дерева на дрова. Він був атлетичної статури і, як на океанолога, навдивовижу вправно давав собі ради з сокирою. Андрій вдруге згадав про його грубуваті долоні.
Він допоміг розкласти вогнище. Замість звичайної гербати Тихон приготував трав'яний відвар. Він пояснив, що це місцевий рецепт.
– Я віддаю перевагу йому над усілякими промисловими сурогатами.      
– То ти не вперше у цій місцині? – запитав Андрій, сподіваючись принагідно щось випитати.      
– Я тут народився, – незворушно відповів той.     
– Тут?     
– Неподалік. Та ці скелі я облазив уздовж і впоперек.        
– Мабуть, залишився хтось з рідні?     
Тихон знизав плечима.  
– Лише я один. Я з тих, хто змолоду звик сам себе виховувати і сам заробляти на життя. Працював та вчився воднораз. Відсутність батьківської опіки, вочевидь, не зіпсувала мене, а навпаки – рано загартувала. Це все брехня щодо того, ніби оточення формує особистість. Ні, я вірю виключно у спадковість, гени – ось що насправді визначає вдачу людини, а проте вони можуть виявлятися навіть через покоління, тож доволі часто буває так, що в одній і тій самій щасливій родині син – її гордощі, натомість онук – її ганьба.       
– Певне, тобі довелося багато чого звідати, – правив своєї Андрій, не надаючи значення філософським відступам.  
– Життя мене навчило дечому, та, по щирості, я був би радий багато чого забути.     
– Розповіси – ось тобі й полегшення.     
Цього разу Тихон змовчав.
– Що ж сталося далі? – наполягав Андрій, хоча той ще менше був схильний до відвертої розмови, аніж на початку.       
– Далі?.. – Тихон примружився, дивлячись на висхідне сонце. – А далі мені довелося поїхати геть.      
Еге ж, подумки продовжив за нього Андрій, до Англії. Він ще не знав того, що викрила Ксенія.
– Та й годі, – Тихон виплеснув залишки гербати в тліюче вогнище. – Час ставати до роботи.
Скеля, про яку він згадував, з боку затоки виглядала як прямовисна стіна, що випиналася в море. З боку суші за її природне продовження правило хаотичне нагромадження валунів – ця, власне кажучи, купа каміння приставала далі до скелястої гряди, що позаду них вишикувалася уздовж берега. Зблизька вона виявилася куди вищою, аніж він уявляв собі здаля, і навіть могла збудити певний острах. Хвилі не билися об неї, як об гальку – море здійснювало коливальні рухи вгору-вниз, немов хтось на мить відчиняв, а згодом зачиняв шлюзи. Але море до каналізації не зіллєш – воно тут таки з лишком заповнювало втрату наступною хвилею, що кидалася облизувати скелю з удавано лагідним плескотом.
– Це тут, – оголосив Тихон, припинивши веслувати.     
Човен закружляв на місці. Й справді, скеля мала досконалий зріз, немов хтось пройшовся по ній величезним тесаком. Заввишки вона сягала метрів п'ятнацяти. Вода, що омивала її, видавалася чорною, камінь поглинав світло.
– Нічого не бачу, – здивовано озирнувшись навсібіч, зізнався Андрій.     
– Недивно. Бо вхід цілком схований під водою. Небагатьом вдалося з нього скористатися, – по роздумах Тихон додав. – А втім, усі ці люди загинули.      
Андрій мимоволі здригнувся.
– Окрім нас з тобою, авжеж?      
Тихон якось дивно поглянув на нього.
– Авжеж.     
Та Андрій чомусь зніяковів.
Тихон пристібнув акваланги, причепив до поясу декілька в'язок вибухівки та обережно пірнув, намагаючись не розхитувати човен. Вслід потягнувся білий провід, що його Андрій стравлював у воду з тим, аби той не чіплявся за борт. Бухта проводу танула при очах, нарешті він провис та вже не сіпався, лише призма глибини спотворювала білу нитку десь на самому дні.
Тихон був відсутній щось близько півгодини. Андрієві цей час збігав нестерпно довго. Врешті на поверхню зринули повітряні бульбашки, а за ними випірнув і сам Тихон. Андрій простягнув йому руку. Тихон, відпльовуючись, зірвав маску та за його допомоги в одну мить перемахнув через борт. Він зачепив Андрія плечем, і той мимохіть відскочив, відчувши дотик мокрої й холодної гуми виблискуючого гідрокостюма.
– То що ми маємо? – пробубонів до себе Тихон, відшукав обидва кінці проводу, на якусь мить завмер, неначе здобувався на сміливість, – і торкнувся контактів акумуляторної батареї.        
Глухий вибух долинув з надр скелі. Часті хвилі сколихнули човен. Чайки налякано позривалися з гнізд та закружляли у них над головами, сповнюючи затоку нестямним галасом. 
– Бестії, – зреагував Тихон, мимоволі зігнувшись, хоча у цьому, найпевніше, і не було потреби, коли над ним, змахнувши величезними крилами, пролетів білий птах. – Гаразд, справа зроблена, повертаємося, – він узявся за весла.      
– Хіба ти не маєш переконатися, що досяг мети? – здивувався Андрій.     
Але Тихон заперечливо похитав головою.
– Доведеться запастися терпінням. На дні шар мулу, всіляких відкладень. Вибух закаламутив воду так, що до гроту не поткнутися – і півметра довкола нічого не побачиш. А від завтра розпочнімо розбирати завал.  


На ранок вони привели човен у те ж саме місце. Цього разу пірнули обидва.
Вода була на диво прозора. Розсіяні сонячні промені вільно добувалися на мулисте дно, що стрімко знижувалося щодалі від берега. Здавалося, воно було зовсім близько. Це хибне враження руйнувала лише плеската постать Тихона, яка маячіла на глибині.
Андрій спускався дедалі нижче. Обід маски безжально уп'явся в обличчя. Зимний потік, що зустрів його на долині, дався взнаки попри гідрокостюм, немовби того бракувало взагалі. Він ковзав самісіньким дном, розбурхуючи водорості та здіймаючи пісок.
Тихон плив просто на скелю. Тінь від неї лежала на дні, огортаючи присмерком товщу води у межах найближчих десяти метрів.
Незабаром Андрій теж побачив грот. Його вузьке зведення починалося на глибині близько метра, лише трохи забракло йому, аби виступити над поверхнею та виказати себе. Та тільки долі він розширювався достатньо, аби пловець спромігся без зайвого клопоту потрапити досередини.
Чорний отвір, більш-менш просторий біля входу, поступово перетворювався на доволі тісний тунель. Просування по ньому через безліч важкопереборних перешкод тривало хвилин п'ять. Коридор то звужувався настільки, що доводилося вирятовуватися із скрути, пливучи боком, то раптом вкотре роздавався вшир. Тихон, пливучи попереду, освітлював шлях ліхтарем. У його промені промайнула налякана рибка. Людина була їй навдивовижу.
Тунель завершився плавним підйомом. Світло ліхтаря, спрямоване на стіну, зненацька загубилося у порожнечі. Вода зринула з маски: голова вийшла над рівень моря. Андрій спробував випростати ноги та мало не спіткнувся на мілині. Промінь змістився дещо ближче й вихопив з темряви виступаючу смужку суші. Він зійшов на неї та побачив себе в оточенні печерних стін, що підпирали високе кам'яне зведення. Химерність форм доводила, що рука людини не мала жодного стосунку до цього творіння.
Але Тихон не подався за ним на сушу. Власне тоді Андрій помітив вхід до ще одного тунелю, напівзатопленого водою. Обидва тунелі розмежовувала смуга мілководдя, там вода сягала їм колін. Тихон одразу ж попрямував до другого тунелю. Андрій намагався тягтися. У міру просування коридор давав ухил вниз, доти, доки геть не опинився під водою. Довелося вдруге насунути на очі маску й відкрутити крант подачі повітря.
Ця частина шляху виявилася ще важчою за попередню. Стеля нависала настільки низько, що місцями ласти підмітали дно, тож доводилося дослівно проповзати у вузький отвір.
З обох боків траплялися відгалуження, що провадили невідомо куди, як, втім, і сам тунель, котрим вони пливли зараз.
Нарешті він наздогнав Тихона, який зупинився перед нагромадженням каміння, що стало на їхньому шляху. Той знаком пояснив, що вони прибули на місце, й тицьнув пальцем у крайню брилу.
Вони перевернули її та відкотили удвох в одне з просторих бічних відгалужень. Туди ж заходилися складати і решту каміння, звільняючи таким чином прохід. Тіснява не дозволяла зробити зайвий рух, тож кожен такий рейс потребував, залежно від розміру брили, від десяти до двацяти хвилин. А відтак, запасу повітря в аквалангах мало вистачити, з урахуванням витраченого на дорогу, лише на декілька таких рейсів. Після кожного, до того ж, їм доводилося влаштовувати перерву.
Перекочуючи каменюку, Андрій випадково зачепив якийсь предмет, що виліз з-під купи уламків. Промінь ліхтаря пронизав порожні очні ямки черепної коробки тієї миті, коли вона беркицьнулася та вдруге лягла на дно.
Від несподіванки він впустив камінь, і той втиснув череп назад у пісок. Тихон анітрохи не здивувався, але, зауваживши переляк і огиду в його очах, знаком сповістив: «рушаймо на вихід».
У печері вони вилізли на острівок, що виступав над водою, аби востаннє перепочити.
– Не бійся, – пояснив Тихон, здогадуючись, що йому збігло на думку. – Це було давно. Той, кому належав череп, залишився похований під завалом, що його ми розбираємо. Та не хвилюйся. Більше там нікого не буде.      
– Звідки ти все це знаєш? – підозріло запитав Андрій. – Напевне, ти тут був, коли трапився завал.      
– Ні. Та я знаю з розповідей. Коли це сталося, мене ще на світі не було.      
– А що тут сталося?       
Замість відповіді Тихон вкотре насунув маску.
– Ходімо, – наказав він гугнявим, через маску, голосом.      
Сонце приснуло їм в очі – різка зміна після мороку й холоду похмурого гроту. Допомагаючи один одному, вони забралися у човен. Жоден з них не згадав ані словом, відтоді, як вони опинилися на поверхні, те місце, звідки прийшли. Але з-перед очей Андрія дотепер не сходив обмитий людський череп.
Тихон поводився інколи надто дивно, щодня виникали нові питання, на які не було відповіді. Перш за все, навіщо приховувати мету експедиції? Що, врешті-решт, знаходилося за купою уламків, що заступала прохід у тунелі? Запобіжні заходи, якими супроводжувався сам від'їзд, наштовхували на доволі сміливі припущення. Та й зрештою, Андрія здивувало, що серед об'ємистого багажу Тихона не знайшлося ані камери для підводних фільмувань, ані будь-якого приладу, ані особливого інструменту, загалом, нічого, що міг мати лише океанолог. Спостерігаючи за тим, як натреновані м'язи задерикувато грають в такт з помахами весел, він запитував себе, коли ж той встигав корпіти за книгами. Сумніви не давали йому спокою.

2.2

Наступного дня вони захопили з собою смоляні факели, аби встановити у печері. Вони їх зробили з нарубаних товстих гілок, обмотавши дрантям та обмокнувши у розпечену смолу. Вода, що у вигляді крапель залишилася на ній після переходу тунелем, з шипінням висохла з першими ж язиками полум'я. Нехай як ледь бовваніли вони з печери, їхнє світло дозволяло увесь цей час перебуватися без ліхтаря.
Праця пішла злагодженіше, тож вони встигли витягнути п'ять найбільших каменів, хоча те, що залишилося попереду, ще навіть не підлягало виміру. Згодом, підсвітивши циферблат водонепроникного годинника, Тихон дав знак повертатися назад.
– Ми сьогодні добряче попрацювали, – запевнив він у човні, послабляючи ремені аквалангів. – За таких темпів упораємося значно швидше, аніж я припускав.      
– А наскільки швидко ми маємо впоратися?      
– Людина неспроможна надто довго перебувати під водою, – ухильно відповів Тихон.      
Андрій зачепив щось веслом.
– Ти ба, тут справжня навала морських лілей! Я ще не зустрічав, щоб вони тулилися під самісіньким берегом.      
– Роками сюди не потикалася жодна жива душа. Через це вони тут і ростуть.       
Андрій закляк, немов хтось навмисне наступив йому на ногу.
– Ростуть? – виразно повторив він услід за Тихоном.      
– Авжеж! Адже ти сам щойно казав… – Тихон відчував, що десь схибив, та ще не встиг зметикувати, де саме.       
– Річ у тім, – терпляче пояснив Андрій, – що морські лілеї – не рослини. Насправді це донні тварини, вони лише звуться, як рослини. А ти – ніякий не океанолог.      
Вони сиділи один проти одного, спіткавшись очима. Кожен намагався відгадати думки іншого.
– То що ж далі? – першим порушив мовчання Тихон.
– Не знаю, – зізнався Андрій, сторожко реагуючи на кожен його рух.      
Несподівано він схопився на рівні ноги, аби виплигнути за борт, але Тихон різким поштовхом вчасно завадив цьому, зваливши його на спину.
– А от саме цього тобі й не слід чинити, – зауважив він повчальним тоном, вказуючи на довколишні скелі.     
Андрій геть збуряковів. Тут він і справді повівся як шмаркач! Тікати ж-бо однаково ніде.
Тихон був змушений відпустити весла; човен, що встиг зачерпнути води, тим часом заспокоївся та поклався на волю слабкої течії.
– Гаразд, – погодився, своєю чергою, він. – Маєш рацію. Я дійсно ошукав тебе. Мені довелося піти на це. Я не міг одразу пояснити тобі все. Звісно, я усвідомлював, що рано чи пізно це вийде на яв. А проте... гадав, буде краще нам обом, коли певний час ти ні про що не знатимеш.      
Андрій вже й на гадці не мав, аби взяти ноги на плечі, нехай би і надалася така можливість. Події набували інтригуючого вигляду.
– Отож. Свій початок ця історія отримала ще в роки війни. На той час її кінець був наперед визначений. Щодня понад Севастополем кружляли літаки з червоними зірками. Гітлерівці нагально евакуйовували з Криму найцінніше. Якось з Ялти у супроводі двох есмінців вийшло вантажне судно «Св. Мартін», трюми якого вщерть заповнили надбання трьох музеїв та двох картинних галерей. Хоча призначення цього рейсу зберігалося у суворій таємниці, партизанам стало про нього відомо. Наші субмарини під покровом темряви зробили зухвалий напад на караван біля самісіньких ворожих берегів. У цій нетривалій сутичці німці зазнали повне фіаско. Один есмінець, розколовшись навпіл, пустився на дно протягом лічених хвилин. Другий втратив стернування, тож нічим не міг допомогти «Св. Мартіну», з котрим підводні човни згодом розправилися методично, немовби м'ясник з кабаном, відправивши годувати риб з пробоїною від торпеди у носовій частині корпусу. Підняли судно вже по війні. Німцям слід віддати належне, вони полюбляють пильнувати ладу. Завдяки тому, що картини перебували у щільно зачинених контейнерах, лише декотрі з них відволожилися. Забракло тільки колекції коштовностей, що належала колись скіфським царям, – надчудові прикраси з золота, діамантів, рубінів. Водолази якнайретельніше дослідили дно, проте все марно. Бракувало також однієї шлюпки, звідси виникло припущення, що хтось завчасно спробував на ній врятуватися, принагідно прихопивши й коштовності. Мій дід, що розповів мені про цю подію, сам був за очевидця, він воював у тому партизанському загоні, який власне вивів наші субмарини на німецький караван. Та це на разі лише частина правди. Було ще дещо. Наступного дня опісля змальованих подій дід на своїй моторці повертався з маяка, звідки подавав сигнали у загін. Минаючи те місце, де ми зараз знаходимося, він неочікувано помітив на березі перевернену шлюпку. Людей поблизу наче не було. Дід пристав до берега та обійшов навколо неї. Це була вона, шлюпка з «Св. Мартіна». Втім, тоді ще не було відомо про зникнення золота. Усі були переконані, що воно поховане на морському дні. Можливо, дід так би й повернувся ні з чим, дійшовши висновку, що комусь з екіпажу пощастило видостатися на берег, по чому той подався в гори, як раптом ззаду долинув виразний стогін. Він зазирнув за один з цих валунів та побачив пораненого німецького солдата, що спливав кров'ю. Раз по раз надбігаючі хвилі злизували з гальки кривавий слід. Німець був мокрий, щойно з моря, і на краєчку берега, у цілковитій владі хвиль лежала пара зужитих аквалангів. Хоча перед ним був супротивник, дід не міг залишитися байдужим до вмираючого. Він переніс пораненого вище, на сухе місце. Той розплющив очі та, не намагаючись вгадати, чиє бородате обличчя до нього схилилося, прошепотів: «Боже, я покинув його там. Пробач мені…» – та й помер. Дід трохи вивчив німецьку за часи окупації. Поза тим, під шлюпкою виявилися захованими два комплекти обмундирування: одне – єфрейторське, що належало, вочевидь, солдатові, дух якого щойно відлетів, і друге – офіцерське. 
У нагрудній кишені його він знайшов посвідчення на ймення майора абверу Ульріха Штаузе. А відтак, усього їх було двоє. Обмундирування, документи свідчили про те, що ці двоє нікуди не поділися, вони тут. Один помер у нього при очах. Мабуть, його останні слова стосувалися його супутника, що так і не з'явився. Наступні події швидко викреслили з пам'яті мого діда цей не надто значущий для тієї доби епізод. Він навіть розповідати про нього нікому не став. Той нагадав щодо себе лише згодом, коли підняли «Св. Мартін» та довідалися про зниклі скарби. Але дід був вже надто хворий та немічний, аби рушити на їх пошуки. Що ж до мого батька, той анітрохи не вірив у подібні витівки. Він був людиною практичною і не став би полювати за тим птахом, котрий не сидить у нього в клітці. На смертному одрі дід утаємничив і мене в цю історію. Пошуки золота стали не лише моїм захопленням – я був не в змозі вчинити інакше. Відчуваючи сором за батька, таким чином я немов узяв на себе його борг, мені здавалося, що тільки тоді душа мого діда віднайде нарешті спокій, коли я доведу справу до краю. Надаремно обшукав я всі ущелини довкола затоки – адже не могли ж вони далеко його сховати. Власне тоді я і згадав про акваланги, що дід бачив їх біля пораненого солдата. Це напоумило мене, що й клад міг перебувати під водою. Тож я відновив пошуки, допоки не натрапив на оцей грот. Я відразу збагнув, що це саме те місце, яке шукав. Тут ховай хоч би й атомну бомбу – ніхто не знайде. Людський скелет розвіяв останні сумніви. Саме на нього ти напоткнувся, цей череп належав майорові Штаузе, другому з викрадачів. Скіфські скарби знаходяться поруч, у цьому я цілком упевнений. Що ж до майора Штаузе, то він не загинув під завалом, даруй, я це вигадав задля твого ж спокою. Річ у тім, що туди несила потрапити без аквалангів. Поміж тим коло нього бракувало чогось підхожого. Звідси я дійшов висновку, що вони користувалися однією парою на двох, за чергою. Я уявив собі цю картину таким чином. Вони заховали контейнер в одній з печер, потрапивши туди через грот. Проте двом не слід знати про його місцезнаходження. Заледве Штаузе перестав потребувати єфрейтора, як дістав ножа. А може, навпаки, це єфрейтор замислив прибрати до рук скарби, позбувшись майора. Обидві версії однаково вірогідні. Утім, подальші події не лишають такого ж простору для фантазії. Відштовхнувши майора Штаузе, єфрейтор заволодів аквалангами та пірнув у воду. Той одразу ж подався за ним, зав'язалася жорстока боротьба, у сутичці Штаузе смертельно поранив його ножем, та єфрейторові зрештою вдалося утекти. Він щасно добувся берега, де й помер від ножового поранення, тоді як майор, залишившись без аквалангів, захлинувся у підводному тунелі.
Тихон змовк та розставив ноги якомога ширше через воду, що набігла на дно човна. Тимчасово запанувала тиша, Андрій також зволікав, уражений розповіддю. Їх відносило на величезні валуни, що заступали берег.
– Уяви, – знову порушив мовчання Тихон, – в утробі цієї скелі знаходиться клад, оцінений у п'ятнацять мільйонів карбованців. Ці скарби незабаром стануть нашими. Я беру тебе до спілки. Десять відсотків, згоден?      
Ще навіть не усвідомивши як слід сенс пропозиції, Андрій стримано хитнув головою.
– За однієї умови, – додав Тихон. – Я не дозволю тобі залишити це місце, аж допоки ми їх не відшукаємо.    
– Обіцяю мовчати, якщо ти це маєш на увазі.     
– Я саме це маю на увазі, але твоєї обіцянки мені недосить. Ти залишишся тут, як я і казав. Та невпинно триматимешся у мене в оці. Так буде краще... спільнику.     
Човен устромився носом у велетенську брилу, що випиналася над водою, геть порослу водоростями. Тихон відштовхнувся веслом та спрямував човна у вузьку протоку. Під дном зашаруділа дрібна галька.
Андрій укотре пригадав зловісний вислів Тихона щодо тих, хто підступився до гроту. Усі вони загинули.


Він не спав та чув сповільнене дихання Тихона. Скіфське золото позбавило його сну. З думки не йшли обіцяні відсотки, вкотре він гарячково підраховував, скільки ж це буде в карбованцях та доларах. На ці гроші він зможе придбати заміський будиночок, автівку – ні, дві автівки, навіть ще й яхту, було б бажання. Тут він упіймав себе на цьому егоїстичному займеннику «я» замість «ми» – Христе Боже, адже йому і з гадки зійшла Ксенія; усе його яскраве майбутнє, що вималювалося у нього при очах на якусь мить, постало без неї! У його мріях їй не знайшлося бодай найскромнішого місця. І на нього напосіли докори сумління так, неначе все перебігало насправді. Він чудовисько у порівнянні з нею.
Годі вже було крутитися, він все одно знав, що не засне. Андрій розстебнув спальник та, намагаючись не збудити Тихона, обережно відгорнув край намету. В обличчя йому дмухнув сирий вітер з моря. Наявність останнього виказували солоні бризки та плескіт прибою. Та – жодної різниці поміж морем і небом. Місяць надійно ховався чи то за гірськими шпилями, чи то за хмарами. Ані обрію, ані обрисів скель. Чорнильна пітьма на всі 360 градусів.
Він остерігався зробити зайвий крок. Немов десь поряд був колодязь. Утім, п'ятдесят років тому дід Тихона на цьому ж місці закопав тіло німецького солдата. Ноги потопали у гальці. Андрієві ввижалося, ніби він ось-ось натрапить на його скелет, як натрапив на череп майора Штаузе.
Важка рука лягла на плече. Серце мало не випало йому від несподіванки. Ззаду постала невиразна тінь. Страх обійняв його, цієї миті на думці у нього були самі мерці. Але з мороку пролунав незворушний голос Тихона.
– Виявляється, у нас у обох потяг до нічних прогулянок.       
Андрій звів подих.
– Чимало у нас спільного, еге ж? – провадив далі Тихон.      
– Несплячка замордувала, – на своє виправдання пояснив Андрій.      
– Оце й мені закортіло трохи пошвендяти, – в голосі Тихона не чулося іронії. – Година мені щось не до вподоби. Вітер дужчає, чи не так?       
– Авжеж.      
– Небезпечно вночі, та ще й за такої погоди виходити у море на човні.    
До чого він хилить? А втім, Андрій вже починав здогадуватися.
– Так, маєш рацію, – погодився він.
– Можна наскочити на скелі або перекинутися на хвилі. Сподіваюся, тобі не спало на гадку податися у плавання? До речі, забув попередити. Я вивів з ладу мотор, і лише я знаю, як його полагодити.       
Нарешті Андрій не витримав.
– Якого біса ти за мною стежиш? Не маю я на меті нікуди тікати!       
– Радий це чути.     
– А з чого б це мені тікати? Захочу – попросту піду, та й годі. Чи ти гадаєш, я тебе злякався?      
– На легкодуха ти не схожий.      
– Тоді з якої речі?.. Можливо, тебе непокоїть, що мені буде замало твоїх десяти відсотків? Авжеж, я міг би заявити про знахідку владі. І законним шляхом отримав би двацять п'ять, адже так?      
– Від початку я збагнув, що рахувати тебе навчили. Через те і не зайво вжити запобіжних заходів.      
– Вважаєш мене на це здатним?    
Темрява приховала, чи знизав Тихон плечима.
– Попросту вважаю за краще нікому не вірити на слово.      
– Хтозна, може, ти і маєш слушність, та тільки не щодо мене… Та й взагалі, котися зі своїм золотом! Начхати мені на нього! Як захочу, так і вчиню. Вранці ноги моєї тут не буде! Я розриваю нашу угоду, зрозуміло?        
Андрій відштовхнув Тихона, але той упіймав його за руку й труснув об землю з такою несподіваною силою, що у нього іскри посипалися з очей.
– Це ти, хлопче, як на мене, дещо спустив з уваги. Вирішуватиму я. Ти підеш звідси лише тоді, коли я тобі дозволю, та ані хвилиною раніше. А сперечатимешся – зроблю приємність посьорбати морської водички. То як, нарешті второпав?       
Його важкий кулак, закинувши підборіддя Андрія, заважав йому розтулити рота, тож він не спромігся вичавити ані слова, допоки Тихон не випустив його з власних цупких обіймів.


Андрієві спало на гадку, що він міг би спокутувати свою провину перед Ксенією, започаткувавши щось на взір щоденника, призначеного саме для неї. Думка йому припала до серця, тож він негайно до неї узявся. Щокожну нову сторінку він розпочинав зверненням: «Кохана Ксеніє!». Коли вона прочитає, то не наважиться ні в чому йому дорікнути. У кожному разі, власне сумління відтепер його більше не гризтиме.
Його зусилля викликали у Тихона лише напад сарказму.
– «Вітаю, кохана!» – прочитав той згори. – Що це? Лист молодій дружині? І яким чином ти його відсилатимеш? Вклавши у порожню пляшку та шпурнувши до моря?     
Андрій ображено згорнув зошита. Ще чого! Де тобі, селюкові, збагнути? Тоді як Ксенія, з її природною чутливістю, гідно оцінить його зусилля.
«Вітаю, кохана! Пішов шостий день, як я тут, на цьому безлюдному березі. Пробач, що довго не писав: багато роботи, гаруємо від рання до смеркання, аби якнайшвидше дійти краю. Знаю, нудьгуєш. Та ще трохи потерпи, будь розумницею. Щойно дістанемося цих клятих скарбів, гайнемо удвох абикуди до Африки. Сам дідько не стане нам на перешкоді. Уявляєш: ліани, папороті. Ти була колись у Африці?.. Отож-бо. Май терпіння. Невдовзі ми будемо щасливі, як ніхто».
Щодо роботи, поза сумнівом це було перебільшення. Вони й справді витрачали щодня силу-силенну часу на приготування й дорогу – та й годі. Тихон рішуче уникав поспіху та метушні.
Але Ксенії за втіху буде дізнатися, що він не написав їй через брак вільного часу, а не тому зовсім, що просидів допізна на уламку скелі, безтурботно поціляючи камінцями у надбігаючі хвилі. Захід позолотив поодинокі хмаринки, море ще відзеркалювало його стомлене, неіскристе світло, а берег вже поглинули сутінки та перша прохолода. Тихий дзвін прибою перебігав від одного краю затоки до іншого – та знову колом – невтомний і безперервний, невмирущий, як світ. Прозора до обурення морська вода спокушала бажанням позбавити її цієї невинної чистоти, наче неціловані губи нареченої.
Цієї миті Ксенія, тужливо зітхнувши, мабуть, проставила черговий хрестик у власному календарі.

2.3

Андрій прикинув: аквалангів мало вистачити на тиждень, по чому вони потребували перезаправки. Тиждень добіг кінця. Справді, Тихон збирався у ходку на маяк. Там на нього чекала змінна партія балонів та нові запаси продовольства. Андрій вже знав, що Тихон рушає без нього і був украй здивований тим, що той наважився залишити його самого у таборі. Втім, він помилявся, гадаючи, ніби його спільник нагло пройнявся до нього довірою. Тихон підійшов, волочучи поза собою мотузку.
– Даруй. Мені доведеться тебе зв'язати. Побудеш зв'язаним, допоки я не повернуся.       
– Якого біса! – обурився Андрій. – Ліпше візьми мене з собою до маяка!     
Але Тихон заперечливо хитнув головою.
– Я поїду сам. Це питання вирішене.       
– Ну гаразд, маєш моє слово, що не втечу, – пообіцяв Андрій, з острахом відступаючи назад. – Лише прибери чимдалі цей мотузок!     
Одначе Тихон уперто обставав за своїм.
– Я не ризикуватиму. Вибач. Надто багато покладено на карту.       
– Розплющ очі, куди я подінуся? Довкруги одні скелі. Сам мене ж і переконував.    
– Отож матиму впевненість, що ти не заблукаєш.
Андрієві довелося скоритися. Тихон прив'язав його до шезлонга, змайстрованого з товстого суччя та шматка грубого полотна.  
– Відпочивай, – дав він пораду. – Сон – найкращий засіб, аби згубити час.  
Він почаклував над двигуном, залив пальне та зіштовхнув човен у воду. У повітрі промайнули м'язисті литки ніг, що витикалися з-під закочених колош. Спираючись на борт, він легко, попри свою вагу, перестрибнув через прилавок. У Андрія досі нило садно після незабутньої нічної прогулянки. Півтори кінські сили. З таким хіба посперечаєшся?
Він спробував поворушити руками, заведеними за бильце шезлонга, – мотузка боляче увігналася в шкіру. А зрештою Тихон не умів зв'язувати як слід. Зап'ясток до зап'ястка, і навіть не помітив, що Андрій саме напружував м'язи. Він продовжував, попри біль, послаблювати вузол. Стійкість винагороджується: незабаром йому вдалося пропустити долоню. Скинувши з себе мотузок, Андрій розім'яв закляклі руки.
Ні, вирішив він, безкарно Тихонові це не минеться. Принаймні слід до пуття скористатися з вибореної свободи й дізнатися якомога більше про свого компаньйона.
Він розпочав обшук за планом, знаючи, що Тихон повернеться не скоро. Дії вимагали чепурності, аби той нічого не запідозрив. 
Найбільшу цікавість викликав один рюкзак, до якого Тихон майже не торкався, хоча решту вже давно витрусили майже вщент. Він ще першого дня звернув на нього увагу. Що у ньому?
На гальку висипалися речі Тихона: рушник, теплий одяг, зміна білизни тощо. На нього чекало розчарування. Він попорпався ще трохи. Але дедалі більше почувався ні в сих ні в тих. Він принизився до обшуку, та обшук геть ні до чого не призвів, окрім як до відчуття незручності.
Ані тобі паспорта, ані водійського посвідчення, жодного документа, вказуючого на особу. І жодного натяку, з якого можна її встановити. Зазвичай буває бодай щось: нотатник, корінець квитанції. А тут геть нічого. Нуль.
На споді рюкзака залишилася якась дещиця. Андрій вивернув її на ковдру. Пластикова коробочка, що випала вкупі з іншими речима, розкрилася, і з неї викотилася пара обручок. Він з жадібністю вхопився за свою знахідку, сподіваючись відшукати вигравійований напис. Невже Тихон має одружитися? Він-бо жодним словом не прохопився щодо цього. Андрій був уражений. Уявити Тихона, з його безмежним цинізмом, у шлюбі? Та нізащо!
З внутрішньої сторони кілець і справді виявився напис, один і той самий на обох: «29.06.94» – лише дата, й годі. Про що вона мала свідчити: число вже минуле, тож з передбачуваним одруженням не склалося, випада, що так?
Наводячи по собі лад, він не забував час від часу позирати у бік моря, аби не прогавити повернення Тихона. Щойно на вигині мису з'явився човен, він одразу ж заходився прив'язувати себе до шезлонга. Найтяжче завузлювати власні руки, заведені за бильце крісла. Він зробив це зубами, потягнувши ними за довгий кінець та напхавши повнісінький рот ворси.
Тихон привів човен, завантажений аквалангами. Не чекаючи, допоки він витягне його на берег, Андрій нетерпляче заволав, ніби й справді просидів тут мало не півдня зв'язаним:
– Агов! Чи ти маєш намір мене звільнити нарешті?        
Здається, той нічого не зауважив. Андрій напружив руки, аби менше впадали в око послаблені вузли. Тихон розв'язав мотузок.
– Допоможи віднести акваланги, – одразу ж звелів він.     
– З мосту – допоможи! Та у мене всі м'язи звело! – Андрій визнав за власний обов'язок задля вигляду трохи побурчати.       
– Не пхикай! Незабаром сам дякуватимеш.      
Балонів виявилося удвічі більше, аніж першого разу. З огляду лиш на це, обіцяний кінець мав настати ще не так скоро.	
– До того ж, я тобі дещо привіз.    
– Невже? – Андрій зацікавився.      
– Ось, тримай, – Тихон дістав з мішка з крупою книгу та кинув її Андрієві. – Невеличка компенсація за заподіяні незручності.      
Упіймавши її на льоту, Андрій зиркнув на обкладинку.
– Єсенін?! – він вимовив це з таким жахом, що його реакція не залишилася поза увагою.
– Хіба ти не любиш Єсеніна? – запитав Тихон з неприхованою іронією. Звідки він дізнався?     
Це був улюблений поет Ксенії. Та чому ж не спортивний часопис?
– Певна річ, люблю, – погодився Андрій і дбайливо поклав книгу на шезлонг. – Гадаєш, ні? Я залюбки її читатиму!


Якось, повертаючись до табору після чергової вилазки, вони зі свого човна помітили димок, що здіймався тоненькою цівкою над однією з оточуючих скель. Кого сюди ще занесло? Тихон спохмурнів та занепокоївся.
Зійшовши на берег, вони передусім заходилися маскувати сліди власного перебування: відтягнули човен під самісіньку скелю, заховали до намету речі, розкидані пляжем (на щастя, намет вони одразу ж розбили під скелею), прибрали треногу, під якою розпалювали вогнище. Натомість склали чотирикутником однакові за розміром камені, а за плиту поклали згори металевий лист. Вночі дим не видно, а тліюче вугілля заступить плита.
Втім, застережні заходи, вочевидь, спізнилися. На смерку гуркіт каміння, що котилося з-під ніг, попередив про появу непроханих гостей.
Тихон випростався на повний зріст та нашорошено придивився до тіснини у скелях. Незабаром Андрій і сам угледів чужинців, що перестрибували з брили на брилу. Їх було двоє – чоловік та жінка, яку той підтримував рукою. Згодом вони дістали змогу роздивитися гостей краще. Виявилося, що це юнак та дівчина, вбрані принаймні як столичні туристи: у світлі шорти і яскраві, він – сорочку, вона – блузу. На її засмаглій шиї красувалося намисто з дрібних скойок. Андрій лише посміхнувся: уся ця екзотика серед скель призводить до того, що білі шорти відразу ж стають плямистими, благенька тканина рветься, ледь зачепившись за терню, а мушлі розсипаються та скочуються у прірву. Поза тим вони справляли враження цілком милої пароньки у своїй привабливій наївності.
Юнак запросто привітався, й вона теж чарівно всміхнулася, обидва налаштовані на доброзичливу зустріч.
Тихон майже заспокоївся, певне, ці гості не викликали у нього серйозних застережень. У Андрія склалося враження, ніби його спільник на початку чекав чогось гіршого. У Симферополі він жив ховаючись. Мабуть, хтось знав про його пошуки. За ним могли стежити. А відтак, того, хто влаштував стеження, він і мав би остерігатися. Хоча здавалося неймовірним, щоб такий громило, як Тихон, і когось боявся!
Ці двоє, зрештою, створювали доволі приємне враження, дівчина, та була попросту чарівна, мала блискуче чорне волосся і всміхнені очі. Вони тішаться з кожного твого слова. У подібному товаристві за першої ж зустрічі почуваєшся так, немовби ви знайомі віддавна.
– Ми ваші сусіди, – повідомив парубок. – Ми помітили ваш намет ще вдень, та вас не було видко, тож ми відклали візит до вечора.      
– Раді познайомитися, – поквапно відповів Андрій, не маючи другий тиждень іншого співбесідника поза Тихоном.     
– Сідайте, – Тихон підкинув ще дровину у вогонь: тепер вже ні до чого обережність. – Ми пригостимо вас чаєм за місцевим рецептом.    
– Цікаво, що можна шукати у такій глушині? – запитав хлопець, оком оцінивши їх поважне спорядження. – Адже ви щось шукаєте?     
– Ми – океанологи, – затягнув Тихон стару пісню. – У цій місцині можна зустріти унікальні екземпляри підводного світу.      
– І як, вдалося віднайти щось цікаве? – підхопив той.      
– Тут попросту навали морських лілей, ми вивчаємо їх поведінку. Ви, мабуть, гадаєте, що морські лілеї – рослини?      
Ті одностайно знизали плечима, демонструючи, що нічого в цьому не тямлять.
– Не бентежтеся, зазвичай усі так вважають.     
– Ми, загалом, лише мали на меті побути удвох, якнайдалі від метушні, тож нам, щиро кажучи, байдуже до…
Він на мить затнувся, Тихон підштовхнув його:
– То чого ж ви, домовляйте! Ви мали на увазі, що вам начхати на двох схиблених океанологів? Гаразд, маєте рацію! Не ви перші, не ви останні. Ні про що не турбуйтеся. Почувайтеся як вдома.      
– Ви також не турбуйтеся. Ми вам не заважатимемо. Спинились-бо лише на одну ніч. Завтра вдосвіта рушаємо далі.     
– А де ваш човен? – запитав Андрій.      
– Човен? – здивувалася дівчина. – Жодного човна, ми прийшли сюди пішки.       
Тихон враз спохмурнів, та ніхто цього не зауважив.
– А ви хіба не знали? Тут є стежка. Онде за тією скелею. Слід зійти вгору наступним схилом, а далі вона виведе на шосе.
Тихон – чи не навмисне – виплеснув гербату на розпечену плиту. Бризки з лютим сичанням полетіли навсібіч. Гості відсахнулися.
– О, перепрошую, – удавано спохопився він, звертаючись насамперед до гостей. – Я трохи замислився.      
Вітер вихопив жмут полум'я з тліючого багаття, що завдяки плиті нагадувало сонце у мить затемнення. У його мерехтливому блиску засмагла шкіра дівчини сама була кольору вогню. Її блуза з тонкої та м'якої тканини щільно облягала груди. Враз йому стало спекотно й дихання почастішало. Наче загіпнотизований, він не на силі був відволікти спраглий погляд від її принад, був цього свідомий, але неспроможний собі протидіяти. Його очі роздягали її з украй неможливою хіттю. Його долоні гречно лежали у нього на колінах, а він тим часом виразно відчував, як вони ковзають уздовж її круглястих стегон. На пересохлих губах залишався гіркий присмак губної помади.
Дихання вітру, що повіяв просто з моря, охолодило палаючі щоки. Скільки часу це з ним тривало? Спокуслива й недосяжна.
Власне тоді на гадку йому спала Ксенія. Він спробував уявити її замість цієї дівчини. Та вже саме це порівняння видалося йому огидним. Ксенія, і секс – де там! Ні, вона залишалася для нього ідеалом непогрішності, з нею було б так само недоречно пов'язувати хтивий потяг, як, скажімо, водночас декламувати Єсеніна.
Вони відпровадили гостей до краю майданчика. Далі ті рушили самі, підсвічуючи собі палаючою головешкою з їхнього вогнища.
Вони постояли для певності, допоки світло не поглинула розпадина. Тоді Тихон промовив:
– Закладуся, ти б залюбки запропонував їй місце у наметі, якби лише її приятель погодився скупатися в морі.
– Звідки ця впевненість, що вони не подружжя?
Обручок бракувало, та море диктує власні правила; Андрій зрештою також не мав.     
– Тримаються інакше.    
– А з чого ти взяв, що вона мене зацікавила? – запитав він з удаваною байдужістю.         
– Коли ти на неї дивився, я збагнув, що комусь із вас, тобі або йому, поза сумнівом слід викупатися.      
– Але ти забуваєш, що принаймні я одружений.     
– Та й годі? Скажи, ти і справді щасливий з дружиною?       
Андрій забув, що мав здивуватися цьому питанню.
– Я їй потрібен.   
– Це ще не все.      
– А на що ти очікуєш?      
– Шкода, що ти не бачив себе з боку. Ти мав вигляд, як хтось, хто мріяв про жінку щонайменше рік. Цікаво дізнатися, що ви там робите у ліжку?     
Він зашарівся – на щастя, цього Тихон бачити вже не міг.
– Щастя бути з жінкою полягає не лише у сексі, – відповів він надто вже запально для такого випадку.
– А-а… – той узяв його на кпини. – Авжеж, звісно. У вас справжнє кохання. Адже ти її кохаєш, еге ж?       
– Що ти у цьому тямиш!        
– Що я у цьому тямлю? – перепитав Тихон, підтримуючи той самий тон. – А от що. Хочеш, розповім, яка вона? Любить мріяти, захоплена поезією, незграбна у ході, не голить ноги та вбирається у дешеву білизну.      
– Як ти довідався? – вражено прохопився Андрій.      
– Усі вони занадто схожі одна на одну.      
– Хто – вони? У тебе що, хтось був?        
– Можна й так вважати… Втім, це пусте.
Щербатий місяць завис у невагомості десь поміж небом та землею. Сріблясте світло змалювало суцільний обрис довколишньої чорної громади. У мороці ночі вона здавалася ще крутішою та вищою, аніж вдень.
Протилежні почуття краяли Андрієві серце. Певний він був лише одного: що сьогодні вкотре промине сторінку у власному щоденнику.
Тихон ніби чудово усвідомлював природу його неспокою. 
– Ходімо краще спати, – запропонував він. – Та спробуй викинути це все з думки.    


Ранок приніс сумніви іншого гатунку, що геть потіснили вчорашні. Андрій інстинктивно відчув, що Тихон від нього досі щось приховує. Він поза сумнівом був не при собі, коли вчора на гребені скелі вигулькнули ці двоє. До того ж, не від нього Андрій дізнався про існування стежки. Отже, він надалі йому не довіряє. А відтак, чи дає це Андрієві підставу не довіряти йому? Не завадило б з'ясувати, що це за стежка, вона може стати у пригоді, якщо раптом доведеться взяти ноги на плечі. Про всяк випадок варто приготуватися і до такого перебігу подій.
Раптом ще дещо збігло йому на думку. Він запитав себе, а чи не остерігається його компаньйон, що Андрій спробує одного чудового дня позбутися його, і таким чином стати єдиним володарем скіфських скарбів. Це куди більше за двацять п'ять відсотків, отриманих від держави. Зрештою, золото спричинилося до багатьох злочинів. Проте той, хто підозрює іншого, часто-густо й сам заслуговує на те, аби його запідозрили. А надто, не виключено, що помічник потрібний йому лише до певного часу – доти, доки не знайдений клад. Та опісля... Чи вкрай необхідно з кимось ділитися, а, головне – де гарантія, що той, несподівано порозумнішавши, не вимагатиме більшої частки? Перед ним був приклад майора Штаузе і того єфрейтора.
Ці скарби вже забрали чимало життів. Одним більше, одним менше. Адже ніхто не знає, куди Тихон подався та з ким. Він і сам до від'їзду нічого не знав. Андрія раптом кинуло в пал. А чи не задля того все оповила таємничість, аби замести сліди злочину? Поліція не матиме навіть приблизного портрету вбивці. Між іншим, ті двоє могли стати свідками, які бачили їх удвох, – чи не це занепокоїло Тихона, щойно він виявив присутність сторонніх поблизу табору? Справді, така версія могла пояснити геть усе.
«Ні, ні! – квапливо заперечив Андрій сам собі. – Це радше я заблукав у власних підозрах. Що зі мною коїться? Раніше такого не було. Я геть здичавів на цьому березі».
А проте до пошуків стежки він вирішив удатися негайно. План був готовий. Все мало статися по закінченню роботи, зворотною дорогою у табір. Перед другим тунелем, на майданчику, він забарився, удаючи, ніби поправляє ласти, – насправді ж, аби пустити Тихона поперед себе. Тепер він плив позаду. Посеред тунеля Андрій випустив з рук ліхтар, і той, запетливши, поволі опустився наспід. Залишився останній проліт. Щойно посвітлішало завдяки денному світлу, розсіяному у воді, як він спровокував судому. Це було зовсім не важко. Колись він неодноразово через недосвідченість наражався на щось таке, згодом знав, як цього уникнути, але за необхідності, як, наприклад, сьогодні, міг вчинити з рівністю, та навпаки. Зринувши на поверхню моря, він вихопив загубник з рота. Тихон щойно відв'язав човен і тримався за його борт, ладний встрибнути усередину. Андрій гукнув та замахав рукою, привертаючи його увагу.
Тихон залишив човен і опинився поряд по декількох ривках. Його пальці намацали постраждалий м'яз. Знаючи діло він потягнув однією рукою за пальці ноги, та водночас іншою натиснув йому на коліно. Андрій полегшено зітхнув. Його діймав страх, що Тихону невідомий цей простий та безвідмовний прийом, і він тут зараз мудруватиме з усілякими там розтираннями, голками та іншою підхожою нісенітницею, до якої удаються лише початківці, аж поки його нога не затерпне остаточно. Отоді вже напевне він не зробить нею ані кроку. На щастя, Тихон таки мав досвід.
Він допоміг Андрієві залізти до човна. Той щосили намагався виказати, як у нього болить нога, докладаючи зусиль, мабуть, навіть аж занадто.
Човен увігнався носом у берег.
– То що, даш собі ради? – з сумнівом поглянув Тихон на його ногу.       
Андрій удав, ніби силкується встати й утриматися на ногах самостійно, та, похитнувшись, розрахованим рухом (не розбивати ж собі ще й лікті до крові) вхопився за його плече. Тихон сквасив губи: відтак, погані справи.
За його допомоги Андрій зробив декілька кроків, і лише тоді спохопився.
– Трясця його матері, ліхтар! Здається, я його впустив, коли це трапилося. Він залишився там, на дні.     
– У якому місці, де це? – Тихон не виявляв незадоволення.      
– В останньому тунелі. Де саме, не пам'ятаю.     
– Він був вимкнений?       
Андрій збентежено відвів очі.
– Здається, так.     
Йому і справді було від чого зніяковіти: він навмисне вимкнув ліхтар перед тим, як впустити з рук, бо ж тоді Тихонові доведеться витратити більше часу на пошуки. А от знати йому про це не слід. Натомість Андрій знав, що цієї миті завдавало думки Тихонові: якщо ліхтар залишився увімкненим, то вже над вечір потече акумулятор, і завтра йому доведеться вкотре плисти до маяка.
– Ходімо, – промовив Тихон. – Я відведу тебе до намету.      
– А як же ліхтар? – щиро стурбований долею ліхтаря, запитав Андрій.      
– Не переймайся. Я дістану.      
– Зараз? Ти підеш сам? Шкода, що мені несила податися удвох з тобою, – додав він, красномовно зиркнувши на постраждалу ногу.      
– Бачу, – ствердно хитнув головою Тихон. – Пусте, я знайду його. Щоправда, мені доведеться вдруге тебе зв'язати.
Отож, він йому досі не довіряв. «В'яжи, в'яжи, – подумки кпив собі з нього Андрій. – В'яжи досхочу». Він навіть руки не напружував, аби полегшити собі завдання. Він і так не мав сумніву, що за п'ять хвилин витиратиме об мотузок ноги.
Втім, він прорахувався на цілих дві хвилини. Тихон доклав зусиль, аби затягнути вузли якомога тугіше, мабуть, минулого разу він зауважив, що вони були надто послаблені, коли він його розв'язував.
Тихон залишив його всередині намету, а відтак Андрій не бачив, що діялося поза ним. Та був неабияк здивований, коли, звільнившись від мотузки й опинившись назовні, на власні очі побачив неторканого човна. Отож, Тихон вирушив уплав. Він вправний плавець, у цьому Андрій встиг переконатися. Хоча, ясна річ, який би з нього не був плавець, а без човна на все про все часу піде значно більше. Що спонукало його так вчинити?
Андрій надалі сушив голову, а сам поміж тим не сидів склавши руки. Він запам'ятав, через яку ущелину пішли вчора гості, тож з неї і розпочав. Тіснина вивела його на гребінь найвищої скелі. Звідти затока була як на долоні. У спину світило призахідне сонце, там, на долині, він вже встиг про нього забути. Вітер роздував сорочку.
З протилежного боку йшов порівняно не такий стрімкий спуск до зеленіючої улоговини. Йому вже доводилося бувати на тому боці: там вони діставали суху деревину для багаття.
Він попрямував уздовж гребеня скелі. На разі в око не впадало нічого, поза горами, що півколом оперізували Ласпінську бухту. Раптом на схилі дальньої гряди він помітив рухомий предмет. Той був далеченько, здавалося, ледве повз. Але не впізнати його було неможливо. Автобус! Щойно тепер Андрій розгледів сіру стрічку шосе з нескінченною низкою смугастих стовпчиків-обмежувачів. Ось вона, дорога, про яку згадували вчорашні туристи. П'ятнацять кілометрів шосе до найближчого населеного пункту. На жаль, він забув його назву.
А так все наче й непогано. Коли є спуск, то знайдеться і стежка з протилежного боку, якою можна видертися нагору. За орієнтир міг би стати он той пік, що нагадує криву на кардіограмі. До однієї він з цікавості зазирнув, проходячи медкомісію перед чемпіонатом. «З таким здоров'ям – хоч би й до космосу летіти», – запевнив лікар. Зрештою, в космос, не в космос, а такий дріб'язковий схід не важко подолати тренованій людині.
Гаразд, він дізнався про все, що його цікавило, можна повертатися назад. Часу залишилося вдосталь, Андрій не поспішав.
Він аж ніяк не чекав побачити Тихона о цій порі, на його думку це було попросту неможливо. Попри тому він побачив його з височини гребеня, коли той виходив з-поза величезних брил, нагромаджених попід скелею, це була скеля, у котрій вони розчищали тунель. До того ж там, звідки прямував Тихон, взагалі не було виходу до моря. З несподіванки Андрій присів одразу ж навпочіпки, але наступної миті поглумився з себе: адже як би той помітив його здолу? Інша річ, встигнути дістатися намету раніше за Тихона.
Чимдуж він побіг донизу. Врятувало Андрія те, що його шлях був значно коротший. Слушної миті він у два стрибки перетнув відкритий простір. Переплигуючи з каменя на камінь, Тихон повсякчас змушений був дивитися під ноги, тож навіть не поглянув у бік пляжу. Коли він зазирнув до намету, підсвічуючи знайденим ліхтарем, Андрій лежав на боці, обличчям до нього, заклавши руки за спину та вдаючи сплячого. Тихон нахилився над ним, та зрештою розмислив будити. Кроки здаленіли. Тоді Андрій сів та, вхопивши зубами край мотузка, заходився неквапно затягувати вузол.

2.4

Дотепер вони не мали нарікань на погоду. Шторм розгулявся лише на завершення другого тижня. Від самого ранку море затягнулося брижами, на берег надбігали височенькі брунатні хвилі упереміш з мулом та водоростями, а проте, як завжди, вони залишили берег, сподіваючись, що найближчим часом хвилювання не посилиться. Та вже під час перепочинку в печері крізь товсті стіни долинув віддалений гуркіт прибою. Тихон занепокоївся. Перейнявшись його тривогою, Андрій запропонував повернутися.
Вони увійшли до тунеля та пропливли його увесь, відзначаючи наближення гуркоту. Коло самого виходу щось несподівано потягнуло їх назад. Вони здогадалися, що це була штормова хвиля, і полишили грот з її відкотом. Та, чіпляючись за водорості, одразу ж пішли на глибину, аби наступна не шпурнула їх просто на вертикаль скелі. З десяток метрів вони пропливли, тримаючись відносно спокійного дна. Тільки у вухах стояв нестерпний скрегіт від тертя гальки. Човен, проте, кудись зник. У помутнілій воді вони втрачали орієнтири.
Враз Андрій зауважив трос, що вільно лежав на самому дні. Він поплив уздовж. Авжеж, ось і якір. Лише човна бракувало. 
Андрій підхопив вільний кінець та показав Тихонові.
Вони виринули на поверхню. Крізь мокре скло маски добулося сонячне світло. Першої миті Андрій побачив лише небо у себе над головою та шпилі скель – берег заступали велетенські хвилі, що котилися у напрямку до нього. Повна картина далася у вічі, лише коли висока хвиля підхопила його на свій гребінь. Розбурхане море люто вирувало біля підніжжя скелі, коливаючись з неймовірною амплітудою. Небачені провали, напівоголивши вхід до гроту, чергувалися з захльостуючими наскоками. Бризки фонтаном розліталися навсібіч. Підхопивши водяний пил, вітер стьобав ним по обличчю. Надривно лементували чайки, їх схвильовані вигуки успішно змагалися з ревінням стихії.
Недивно, що човен зірвало з якоря. Тепер доведеться добиратися уплав.
– Забирай праворуч, – підказав Тихон. – Тут нас попросту викине на каміння.      
Вони проскочили на берег спільно з хвилею та одразу ж, насилу долаючи могутній зворотний потік, побігли уперед, рятуючись від жорстокого удару наступної хвилі. Берег був не до впізнання. Вода струмочками добувалася назад від самого підніжжя кручі. Шезлонг, казанки, все, що залишалося на гальці, певне, змило до моря. Намет тримався на слові честі: кілочки розхиталися й ладні були от-от впасти. Брезент та решта речей змокли наскрізь. Куди б не стала нога – поглиблення у цьому місці негайно наповнювалося водою. На щастя, частину продуктів вони передбачливо першого ж дня затягли нагору.
Тепер довелося підняти туди ж намет з усім майном. Розпечений під сонцем камінь виявився нестерпно гарячим для босих ніг, а з іншого боку, воно й на краще, якщо вони тільки хотіли, аби одяг висох поки світ. Доведеться, щоправда, заночувати просто неба: надто тісно, щоб розбити намет, навіть коли з нього не крапатиме. Втім, це ще не найгірше, до чого призвів шторм.
– Відтепер доведеться економити повітря, – дійшов висновку Тихон, підрахувавши незужиті акваланги. – Наше місцезнаходження нікому не відоме, отож і допомоги чекати годі. Продуктів стане надовго, до того ж, тут можна вудити рибу, а прісної води не бракує у струмку. Залишається догледіти, аби вистачило повітря в аквалангах, допоки не відшукаємо клад. Тоді підемо через гори. Але без нього я звідси ані руш. Працюватимемо поодинці. Поки один розгрібає завал, другий тим часом відпочиває у печері. Так чи сяк удвох там зараз робити нічого. Ми лише заважаємо один одному й перевитрачаємо запаси повітря. Та аби я був у тобі на сто відсотків упевнений, братимемо з собою лише пару аквалангів на двох.      


Море заспокоїлося щойно на п'ятий день. Хвилі втомлено гепалися об берег, пригладжений неначе під лінієчку та геть усипаний водоростями. Коли б не вони – хто б дійняв віри, що донедавна тут кипіли пристрасті.
Нічого не заважало повернутися до перерваної роботи. Лише відтепер, втративши човна, вони змушені діставатися вплав. Та водночас Андрія більш ніж здивувало замовчування Тихоном іншого, значно коротшого шляху, в існуванні якого майже не залишилося сумнівів. Наступна загадка у його поведінці. Втім, Андрієві лише наруч, якщо вони працюватимуть почергово. Принаймні, всередині гроту він отримає свободу пересування, можливо, тоді й пощастить довідатися щось.
Насамперед він спробував дослідити бічні відгалуження, що, немов судини кровоносної системи, відходили від тунеля, як від основної артерії. Він пам'ятав, що їх там було декілька, та досі ними не заглиблювався. Настав час це наздолужити. Цілком можливо, що вони провадили далі, аніж він припустив на початках, у кожному разі, він узявся до справи та незабаром знатиме, де саме черево скелі мало другий вихід.
Щойно настала його черга, він пірнув з одним єдиним бажанням – розпатрати цей підводний мурашник. Але зусилля виявилися марними. Куди б він не запливав, неодмінно натрапляв на глухий кут чи нові відведення, що по колу врешті повертали його у той же таки тунель. Цей лабіринт, він немовби глузував з нього. Ходи були нерівномірні завширшки та змінні за формою. Неможливо й запідозрити у їх утворенні чийсь свідомий замір. Коридор не лише петляв вліво-вправо, але також міг опускатися й підійматися вгору, подеколи вище за рівень води. У таких місцях під своєрідним куполом скупчувалося повітря. Траплялося, стеля була така заввишки, що не сягав і промінь ліхтаря. А якось денне світло зигзагоподібною смугою позначило тріщину. Свідчення повітрообміну. Цим повітрям можна було дихати.
Але де ж зрештою вихід? Адже десь він має бути! Проте, обшукавши всі ходи двічі, Андрій занепав духом: другого виходу тут не було. Одначе тоді яким же чином за такий нетривалий час Тихон повернувся з ліхтарем?
Андрій змушений був вислухати нотацію за те, що пробув під водою понад визначений час.
– Ні до чого мені тут гераклове звитяжництво. Ти втомлюєшся, дихання частішає, а продуктивність поміж тим падає. Збільшується витрата повітря на одиницю виконаної роботи. А має бути навпаки. Затям: якщо повітря закінчиться раніше, аніж ми знайдемо скарб, я тебе відряджу за ним із шлангом у зубах.    
Вони змінялися ролями: тепер Тихон пішов під воду, а Андрій залишився у печері чекати на його повернення. Єдина пара аквалангів перейшла до Тихона. Як один, так і другий коридор без аквалангів не проскочити. А відтак, Андрієві не видостатися на поверхню без Тихона, а Тихонові – без Андрія, бо ж доведеться пройти повз. Обидва залежали один від одного та могли покинути це місце лише удвох... у тому разі, звісно, якщо не було другого виходу.
Сидячи на зимному кам'яному підвищенні, Андрій не міг заборонити собі сушити голову над тим, як Тихону вдалося принести ліхтар у такий рекордно короткий термін. Він спробував подумки намалювати масштабний план, на якому б розташовувалися обидва тунелі, й сумістити його з обрисом скелі, такої, як вона виглядала зовні. Вийшла цікава картина: судячи з цих розрахунків, печера мала знаходитися саме навпроти місця, у котрому він зауважив тоді Тихона. Збіг? Це було неважко перевірити.
Ліхтар забрав з собою Тихон, але в його розпорядженні залишався факел. Андрій ляснув себе долонею по чолу. Певна річ, факел! І як це йому не спало на гадку давніше? Адже вогонь з'їдає кисень. Тим часом вони тут вже третій тиждень, а його наче не стало менше! Отож, печера не була цілком ізольованою, як могло видатися з першого погляду. Досі він не помітив у ній анінайменшої тріщини. Проте повітря звідкись надходило.
Підхопивши факел, він зніс його високо над головою. Та стіни вперто зберігали таємницю.
Крок за кроком він обійшов усю печеру, сантиметр за сантиметром обмацуючи стіни, перевіряючи факелом: можливо, полум'я, сколихнувшись, викаже якусь дотепер не зауважену шпаринку. Марно.
Вода була йому іноді по коліна, а іноді по пояс. Наступний крок – і Андрій несподівано запався, втративши опору. Мабуть, тут була глибока яма. Занурившись з головою, він однаково не діставав ногами дна. Невдоволено засичало полум'я.
Насунувши на очі маску, Андрій вдруге обережно пішов під воду. Факел, закріплений над тим місцем, де він пірнув, розсіював темряву. Поглиблення виявилося тісним та продовгувастим. З трьох боків його оточувала мілина, і лише з одного він на разі не бачив перешкоди. Хоча в декількох метрах звідси у тому ж напрямку знаходилася стіна. Він випірнув та поволі поплив їй назустріч. Останній ривок, і він уперся долонями в стіну. Проте – що це? Його колінам ніщо не заважало рухатися далі. Хоча його руки вже впиралися в стіну, долішня частина тулуба за інерцією продовжувала рух, перекидаючи його на спину. Отакої! Ще один тунель, всього лише на два пальці нижчий за рівень води!
Він набрав у легені якомога більше повітря та вкотре пірнув. Тунель був такий же, як і обидва попередніх, з тією лише різницею, що про нього Тихон анічичирк.
Утім, перебування під водою ставало дедалі важчим. Час було повертатися, страх давно вже вабив його назад, до повітря, але цієї миті попереду наче замаячило невиразне світло. Він ризикнув проплисти ще трохи вперед. Раптом його коліна боляче вдарилися об кам'янисте дно. Змахнувши ластами, він підстрибнув, і – неймовірно: відчув, як вода зринула з його обличчя. Він дихав!
Андрій збагнув, що опинився усередині природного колодязя. Промінь світла йшов згори, це був отвір! Отвір у стіні. Поза ним яснів добрий шмат небесної блакиті. Щойно зараз він усвідомив: у воді він бачив лише його слабкий відблиск, що його давало дно тунеля, круто злетівши вгору.
Долішній край розпадини знаходився на висоті близько чотирьох метрів над поверхнею води. Звідти звисала мотузяна драбина. Видряпавшись нею, Андрій відкрив для себе принадний вигляд на узбережжя, залите опівденним сонцем, і якщо висунутися, то в око навіть потрапляв їхній намет у двохстах метрах звідсіль. Купа брил, що утворилася, ймовірно, внаслідок якогось обвалу, забезпечувала своєрідний східчастий спуск. Саме тут він бачив Тихона.
Отепер зрозуміло, яким чином атмосферне повітря надходило до печери. Коли рівень води спадав, вона вивільняла щілину у тунелі, а коли рівень підіймався – щілина знову затулялася; такий собі природний клапан.
Та схвилювало його не це. Вкотре охопили колишні сумніви. Навіщо Тихонові знадобилося тягати його околяса, чому він приховував від нього другий шлях, у декілька разів коротший? Що за безглуздя, адже вони могли б давно дістатися цих скарбів! Утім, він боявся почути відповідь на власне запитання.
А все одно час був повертатися, аби Тихон ні про що не здогадався.
Андрій сидів на кам'яному узвишші, коли той, тьопаючи ластами по воді, підійшов до нього спиною та вмостився поруч. Вже сидячи Тихон звільнився від аквалангів.   
– Сьогодні ми посунулися ще на метр, – повідомив він. – Непоганий результат, еге ж? Якщо так піде й далі, твоя дружина не встигне скучити до того, як ти принесеш їй у подарунок кулончик з діамантом.     
Та зараз Андрій не йняв віри жодному його слову.
– Повітря в запасі на двацять хвилин, – додав Тихон. – Візьми акваланги. Це останнє занурення на сьогодні, воно твоє. Гляди тільки, не затримуйся, нам ще має стати повітря на зовнішній тунель.       
Підводний годинник був лише у Тихона, до його обов'язку належало слідкувати за часом. Залишалося сподіватися, що принаймні цього разу він не збрехав. А ще покладатися на те, нібито вийти вони могли лише удвох. Фальшиві запевнення! Той, хто залишиться у печері, видостанеться з неї і без допомоги аквалангів! Тоді як другий... Він спробував уявити собі жахливий кінець майора Штаузе, що захлинувся у цьому ж тунелі. Справді – двацять хвилин? Він пошкодував, що не провадив власний відлік часу. Звідки йому знати, чи не зважився Тихон відновити історію?
У напруженому очікуванні минуло близько п'яти хвилин. Будь-якої миті повітря могло вичерпатися. Наприклад, зараз… 
Нерви не витримали, він заплив до одного з відгалужень, у якому було повітря, і, закрутивши крант, залишок часу дихав цим повітрям. Звідти попрямував просто до виходу.
Тихон чекав там само. Він незворушно прийняв акваланги, навіть не перевіривши залишок повітря, і першим увійшов до води, звелівши Андрієві тягтися. «Я вже сахаюся власної тіні, – збігло на думку Андрію. – Проте, з іншого боку, запасний вихід зрештою існує...».


До світанку він не змружив ока, остерігаючись заснути і остерігаючись поворушитися. Він вже не йняв віри сповільненому диханню сусіда. Йому здавалося, варто було на мить заплющити очі – і той вже крадеться до його ліжка з лезом у руці.
Удосвіта сон зрештою здолав його опір. Ніби удар струму, відчув він дотик Тихона, що намагався його розтермосити. Андрій прокинувся з переляканим на смерть обличчям, усвідомив, що час його ще не настав та полегшено звів дух, вдруге упускаючи голову на подушку.
Цього разу він таки подбав про відлік часу – навик ще зі спорту: на дистанції ніколи стежити за стрілкою годинника, а контролювати ж себе треба, надто, коли суперник поза очима.
Про себе він відзначав щокожне занурення, а згодом підсумовував час. Віддаючи йому акваланги, Тихон підбив підсумок.
– Повітря залишилося на півгодини. Працюємо по вісім хвилин. Зараз твоя черга, потім – моя, і знову – твоя. Разом три занурення. Решти шести хвилин саме вистачить, аби видостатися з гроту.      
Андрій похолов. Згідно з його власними підрахунками, аквалангів мало стати лише на вісімнацять хвилин, а далі – на берег, за новою парою. Ні мало ні багато, добрих дванацять хвилин різниці! Він у це відмовлявся вірити, хоча готував себе саме до такого висновку. Помилка виключена, ще жодного разу його метод не зрадив. Ну, набігла б похибка, у крайньому разі, близько хвилини. Але щоб дванацять? Ні, це неможливо.
Занурення – вісім хвилин. Непогано! Шістнацята хвилина належатиме вже йому, Андрієві, і вісімнацята, остання – теж йому! Отже, Тихон справді вирішив його позбутися, до того ж сьогодні. Ясна річ, адже тепер він упорається сам, без помічника. Андрій більше йому не потрібний. І знає забагато.
Як же діяти – втікати? Але від Тихона не сховатися. Місцевість він знає, як старі свої чоботи. А вже тоді – жодних шансів: рука у нього – наче у горили, типовий вбивця. Є лише один вихід: помінятися ролями.
Андрій протримався під водою належний час. Потім, відпустивши загубник, заходився швидко випускати повітря. Бульбашки струменем подалися догори, застряючи під стелею. Він, досвідчений підводник, добре знав, скільки повітря виходить щосекунди, та мав вивільнити шістнацятихвилинний запас, не більше й не менше. Вісімнацять мінус шістнацять. Він згоден залишити Тихонові саме стільки, скільки той подбав залишити йому.
«Отепер я гратиму з тобою у цю гру. Кажеш, моя черга – після твоєї? У жодному разі, на твоїй і покладемо край», – узяв він собі мстиву думку.
Тихон прийняв зміну, не запідозривши, що його намір викритий. Дивлячись йому в потилицю, Андрій враз пригадав собі череп майора Штаузе та з огидою усвідомив, що довіку, мабуть, не спроможеться увійти до цього тунелю й переступити через другий, котрий належав Тихонові.
Ледве той зник у тунелі, як ним опанувало прагнення чимскоріш залишити це зловісне місце. Він насунув на обличчя маску, набрав повні легені повітря та пірнув під стіну. Тунель вивів його на поверхню. Андрій підплив до мотузяної драбини та видряпався нею на край розпадини. Врешті скинув донизу драбину, знищуючи сліди. Перестрибуючи з одного валуна на іншій, спустився зі скелі.
Гідрокостюм ще не встиг висохнути, як він вже був поряд з наметом. Схопив тільки власний рюкзак, решту речей закинув до намету й підпалив. Полум'я з жадібністю напалося на розіп'ятий брезент, облитий залишками бензину. Непомітне у сонячних променях, воно виказувало свій наступальний рух тим, як швидко згорталася та обвуглювалася тканина. Пал торкнувся обличчя Андрія, спонукавши його відступити.
Без жалю поглянув він востаннє на пломеніюче вогнище, підкинув на плечі рюкзак та подався у гори. Жодної зайвої хвилини він би не затримався на цьому березі, з яким нещодавно поєднувалося стільки божевільних надій.

2.5

Туристи не збрехали. За півтори години ходи гірськими стежками Андрій врешті-решт дістався шосе. На узбіччі стояв дороговказ з написом: «Гончарне. 15 км».
Сонце нещадно палило над головою, перетворюючи висохлу землю на величезну розпечену пательню. У знемозі присів він на розм'яклий асфальт. Ковток прогрітої води з фляги дещо зволожив горло. Андрій насилу утримався від спокуси вихилити її одразу всю.
До Гончарного його підкинув моторолер з вантажним причепом. Звичайне собі кримське село, у якому селяни віддають перевагу випасу худоби перед землеробством. Уподовж дороги – глинобитні хатинки, розсохлі під сонцем. Садовина: персики, абрикоси. Їхні пахощі наситили повітря, приваблюючи п'янким ароматом та обіцянкою тінистої прохолоди.
– Де вас висадити? – чимголосніше запитав чуйний водій крізь гурчання мотору.      
– Біля автостанції, коли ваша ласка, – так само голосно відповів Андрій.     
– Якщо вам на рейсовий, то ви спізнилися. Наступний буде лише завтра.     
– Як же мені дістатися, у такому разі, Симферополя?      
Той співчутливо похитав головою.
– Маю великий сумнів, аби о цій порі пощастило впіймати подорожнє авто, – він зупинив моторолер. – То що ви вирішили?       
Андрій знизав плечима.
– Тоді якнайближче місця, де можна взяти холодний дощ або щось на кшталт цього.      
– Тут є непоганий льох, – пригадав водій. – Можу вас підкинути. Подеколи там зупиняються заїжджі туристи. Можливо, вам зрештою поталанить, і хтось з них та погодиться доправити вас до Ялти чи Севастополя.      
– Слушна думка! – охоче відгукнувся Андрій.  
Вхід до бару під морською назвою «Якір» охоронявся двома стрункими, наче факели, кипарисами, а ще навертався на очі завдяки напівкруглому піддашку та дверям із струганих дощок з мідними кільцями замість ручок. Андрій збагнув, чому той назвав його «льохом». Донизу провадили вузькі й стрімкі гвинтові сходи, що добігали кінця у напівтемній залі. Інтер'єр копіював старовинну корчму: склепінчаста стеля, низько звисаючі жовті ліхтарі, довгі дерев'яні столи для п'яної гульні, на одному з яких майстерно був видряпаний ножем якір, оповитий змією, на спомин, звісно ж, про художника. Вуличну спеку раптово змінив шпаркий холод підземелля. Відвідувачів він налічив небагато, мабуть, усі вони були місцеві мешканці, позаяк жваво гомоніли поміж собою, коли він увійшов. Та лише на мить перервали розмову, аби зміряти оцінюючим оком стороннього.
Справді, Андрій відразу ж почувся чужинцем, а таки сміливо наблизився до шинквасу й замовив кухоль пива. Він зауважив, що пили ті, свої, та вирішив не відстрявати, нехай на полицях, здається, і був вибір інших напоїв. Бармен повернув крантик невеличкого барильця, з якого полився пінявий струмінь.
– За комуністів ладу було більше, – почув він продовження перерваної розмови. – За три години прогулу звільняли з роботи, а нині – що? Допомогу платять, аби не працювали. Люд геть обледащів. Онде, половина стоїть на базарі, торгує.    
– Так на що жити? Хіба на допомогу проживеш?      
– Де там! Подейкують, незабаром комунальні тарифи вкотре зростуть!      
– Очманіли вони там нагорі, абощо?     
– Авжеж, усі вони мафією пов'язані. Нема їм діла до простих людей...   
Схоже, про нього забули.
– Чув, сюди мимоїздом завертають туристи, – зронив Андрій, звертаючись до бармена, який рідше за інших приймав участь у розмові, час від часу хіба що вставляв слівце. – Я шукаю подорожнє авто. До Ялти, Севастополя – байдуже, куди. Аби якомога швидше поїхати звідси.       
Але той з сумнівом похитав головою.
– Боюся, доведеться довго чекати. Останнім часом автівки їздять зрідка.      
– З усім тим буду вдячний, якщо ви мене попередите.      
Андрій мигцем озирнувся у бік компанії, що нарікала на життя, та в колі якої раптом вдруге запанувала тиша. Вочевидь, вони дослухалися. Впавши очима на його погляд, селяни якось ніяково заворушилися та відновили теревені.
Він відсьорбнув з кухля. Пиво видалося непоганим. У шлунку розходилася приємна прохолода.
– Гарне у вас селище.     
Бармен не поспішав підтримати намір незнайомця зайти у розмову, продовжуючи протирати начиння вафельним рушником, перекинутим через плече. З нього безперервно котився піт, попри пивничний холодок, тож він раз у раз витирав тим самим рушником розпашіле обличчя.
Тоді Андрій ризикнув безпосередньо торкнутися теми, що його цікавила. Він мав на меті поставити барменові декілька запитань, можливо, тут щось відомо про справу, яка принадила сюди Тихона.
– У вас тут ходять якісь чутки щодо німецького судна, затонулого за часів війни край тутешніх берегів. Кажуть, гітлерівці намагалися вивезти на ньому цінні експонати, зібрані з кримських музеїв. «Св. Мартін» – здається, так воно називалося.       
– «Св. Мартін»? – несподівано підхопив той. – Справді! Воно затонуло у сорок четвертому в Ласпінськой бухті.       
– Його витягли?      
– Ясна річ! Одразу ж по війні.       
– Але щось таки зникло. Скіфські коштовності, еге ж?.. Ви щось чули про це?       
– Ще б пак! Та в нашому селі ви не зустрінете такого, хто б не чув! Цілих півстоліття минуло – і ніхто не міг добрати розуму, куди вони поділися. Тоді ще обшукали все дно, увесь берег. А вони мов крізь землю пішли. Тільки нещодавно вийшло наяв. Знайшовся один настирливий. Виявляється, німці примудрилися заховати скарби в одному з підводних гротів. Розумієте, кому спало б на гадку?..      
Андрій захлинувся ковтком пива.
– Що… що ви кажете? Їх надибали, я добре вас зрозумів?       
– Знайшли, певна річ! Торік.     
– І що… всі?    
– Авжеж! – уражений його недовір'ям, підтвердив бармен. – Вони тепер у Симферополі, у краєзнавчому музеї.     
Було від чого сторопіти.
– І вам відомо, хто їх надибав? – досі не наважуючись пойняти віри, допитувався Андрій.     
– А хто ж не знає? Хлопець-бо вихідець з нашого села, Борис Горін.       
– А де він зараз?      
Йому вдалося помітно злякати співбесідника, очі того забігали, та й гомін за плечима Андрія неначе знов ущух. Чисто інтуїтивно він відчув, що поставив дражливе запитання. Уникаючи його погляду, бармен відповів притлумленим голосом, так, немов чекав, що односельці не пробачать йому цього одкровення.
– На цвинтарі.    
– Перепрошую?..    
– На жаль, він помер.      
– Невже?.. – поміркувавши, Андрій обережно додав. – Проте, судячи з ваших слів, це сталося нещодавно. Я маю на оці... його смерть.    
– Зовсім нещодавно, – поправив бармен і додав, присунувшись до нього впритул та дихаючи спиртним. – На кінець червня, 29-го. Ще не буде й сорока днів. Вам може збігти на думку, ніби у мене бездоганна пам'ять. На жаль. Того дня з цього приводу тут зібралося півселища. Найбільша виручка за місяць. Щоразу, коли я розгортаю касову книгу, в око мені впадає це число. Через це я і запам'ятав його. А зовсім не тому, що це сталося на Тихона, – він крадькома перехрестився, чи то за упокій душі, чи то благаючи Бога пробачити йому цей гріх.       
– На Тихона? – нашорошився Андрій.     
Бармен лише знизав плечима.
Та й сама дата – 29 червня – немов нагадувала про щось. І, як на його думку, він вже знав, про що: вона була вигравійована на Тихонових обручках! День ап. Тихона! Скільки дивовижних збігів…
Андрій поскаржився, що йому забракло повітря, підхопив рюкзак та вийшов на осоння.
Уся ця історія посіяла у ньому марновірний страх, нехай і доволі невизначений. Але потреба знати правду вабила його до неї, хай там що. Запитавши шлях на цвинтар, він перетнув село, та зі шпилю каплиці, що тьмяно полискував золотавою фарбою, випираючи з густого листя, здалеку зорієнтувався, що це саме те місце, яке він шукав.
Затінок кладовищенських алей оберігав тишу. Йому не пощастило знайти вартівника, проте жінка, закутана у чорну хустку попри спеку, без вияву цікавості чи подиву вказала надгробок, який він розшукував.
Власне, це був старий родинний склеп, що встиг потемніти від часу та де-не-де пішов тріщинами. І лише свіжа табличка вказувала на те, що його відчиняли зовсім недавно. Сонячний промінь, добуваючись крізь сплетені гілки дерев, напіввідзеркалювався у гладенькій чорній плиті, що на ній під хрестиком стояв напис:

«Горін Борис Львович. 10.02.65 – 29.06.94»

Все так. Але те, що побачив він далі, прикувало його до землі.
З овального портрету на нього дивилося обличчя Тихона.


Андрій надалі стояв наче прикипілий. Щойно він убив людину, померлу місяць тому. Ця людина-примара була у пошуках кладу, котрий нещодавно сама ж і знайшла. Його мало не знудило.
– «Пам'ятай про смерть»… На жаль, ніхто не знає, коли надійде його час.     
Цей незворушний голос пролунав ззаду так неочікувано, що вдруге змусив його здригнутися й водночас привів до пам'яті. Він озирнувся й побачив священика, з-під клобука якого вибивалися пасма сивого волосся. На носі були окуляри в старомодній оправі. Складені на поясі руки тримали молитовник. Неподалік Андрій зауважив гурт, що прямував до виходу, у траурному вбранні. Найближчі родичі намагалися затриматися над щойно присипаною могилою.
– Чому він помер? – запитав Андрій, вказуючи на табличку.      
– Маєте рацію, – відповів той, гадаючи, що співбесідник міркує так само, як і він. – Коли людина помирає у трицять років, це здебільшого викликає підозру, що вона не померла природною смертю.        
– Поясніть, панотче. Я маю знати правду.     
– Лише Богові відома правда, – зітхнув священик. – Люди ж подейкують, ніби цей нещасний наклав на себе руки. Колись самовбивць ховали осторонь, без відспівування. Та нині Церква дивиться на це поблажливіше. Тут лежать вкупі праведні віруючі та запеклі атеїсти. Усі вони діти Пана нашого. Пером земля їм!      
Після перерви він уважно подивився на Андрія крізь окуляри, ймовірно, аби пересвідчитись, що зроду його не бачив.
– Ви були знайомі з покійним?      
– Ні, ні, у жодному разі! – з перебільшеним запалом заперечив Андрій. – Хоча, мушу визнати, обличчя видається мені знайомим. Немов я його вже десь бачив. Скажіть, він не мав часом братів?    
– Він був сам у родині. Бог не дозволив його матері народити більше дітей.    
– Гаразд, а бічні родичі – як ви гадаєте, адже й кузени часом бувають дуже схожими?     
– Змушений вас засмутити, – священик заперечливо похитав головою.      
– Ви цього певні?        
– Авжеж. Увесь їхній рід, від діда до прадіда – тут, на цьому цвинтарі, – він виразно рухав вільною рукою, тоді як інша досі притуляла до грудей молитовник. – Я вінчав його батьків та хрестив його самого. Можете мені повірити. Інколи таке трапляється: бачиш когось вперше, а здається, немов ви знайомі вже оддавна.     
– Звісно, так буває.      
– Сину мій, нехай марні сумніви не крають вашу душу.      
– Дякую на доброму слові, панотче. Та, якщо ваша ласка, я б хотів вас ще дещо запитати.     
– Не бентежтеся, питайте.      
– Адже ви щось знаєте про те, як він загинув?      
Священик на мить замислився. Здавалося, що і в нього на серці був неспокій, хоча невдовзі йому самому належало перейти до кращого світу.
– Його душа була охоплена сум'яттям. Я силкувався йому допомогти, але... він вважав за краще вчинити на власний розсуд. Шкода!      
– Ви щось знали?      
– Сину мій, люди приходять до церкви, аби довіритися Господу, а не мені.     
– Даруйте!     
– Розповідали, що він зірвався зі скелі при очах у всіх, та більше не виплив. Море відмовилося повернути його.      
– Як! Тіла не знайшли?       
– Шукали довго, усім селом. Та його, мабуть, течією понесло. Є там одна потужна течія.     
– Дозвольте, але ж ви самі його відспівували!       
– Я дійсно відправив панахиду. Одначе тіла тут немає. По християнському звичаю, захоронена порожня труна, а над нею викарбувано ім'я покійного. Тепер це місце, куди приходить його стражденна душа. Тож хай змилується над нею Господь!      
Андрій перекинув із співбесідника на склеп здивований погляд. Тіла тут немає! – стукало у нього в скронях.
Вітер загорнув край траурної стрічки, заплетеної у вінок. Він прочитав напис, зроблений нерівними сріблястими буквами: «Коханому Борису від скорботної Ксенії».

2.6

Над вечір відвідувачів у барі додалося. Позбиралися охочі до преферансу та футбольні уболівальники, котрих звів учорашній матч поміж «Таврією» та львівськими «Карпатами». Дехто з зиском продав на ринку персики й завітав, аби відзначити цю подію. Дим, поповнюючись почергово з різних кутів, сивим туманом кужелився під низькою стелею.
Андрій сперся ліктем на шинквас та, ковтнувши гіркувате задимлене повітря, зажадав:
– Бармен, пива! – та згодом розмислив. – Ні, стривайте. Чи не знайдеться чогось міцнішого?      
Той виставив перед ним порцію горілки. Андрій вихилив склянку, не заїдаючи. Бармен, напевне, мав вважати, що так чинять лише рибалки. Дочекавшись, коли клієнт зажадає наступну, повідомив:
– Схоже, вас тут розшукувала одна молода особа. Я відповів, що, можливо, ви ще повернетеся.      
Андрій не йняв віри власним вухам.
– Нісенітниця! Хто б мене шукав? Налийте краще повну.      
Бармен долив так, що трохи не перелляв через вінця, але стосовно дівчини обставав за своїм.
– Вона в деталях змалювала вашу зовнішність. Не забула навіть родимку на підборідді, – він тицьнув пальцем у відповідне місце на власному обличчі.     
– Ви що, маєте мене за бовдура?        
– Аж ніяк, – незворушно відповів бармен. – Погляньте он туди.      
Андрій повернувся й біля входу побачив Ксенію, що видивлялася його навсібіч. Він мало не зомлів. Її очі ще не відзвичаїлися від сонячного світла, тож вона його не відразу помітила.
Раптом її обличчя засяяло радістю, вона підбігла та вчепилася йому на шию при очах у селян. Ті повитріщалися, цього разу не приховуючи зацікавленості.
– Ти не уявляєш, як я за тобою знудилася!    
– Як ти мене надибала? – його, здається, набагато більше, аніж її, бентежив театр, котрий вони влаштували для оточуючих.     
– Любий, я тебе шукала повсюди. Я так за тебе хвилювалася!      
– А це ще з якої речі?– здивувався він, адже вона не могла знати.      
– Я дуже переймалася, аби з тобою не трапилося нічого лихого! – уникаючи відповіді, тим часом правила вона своєї.      
– А що мало трапитися?         
– Та, Богові дякуючи, ти знайшовся! Яке це щастя!        
– Гаразд, може, щонайперше нам краще піти звідси, – він запропонував це через глядачів, почуваючись украй ніяково тому, що за їх присутності вона вимастила його губною помадою. – Розповіси дорогою.      
А от дорогою – куди? Поставити собі це питання йому не спало на думку.
Він навіть не знав, як розповісти про те, що сталося. Та вона сама несподівано стала йому на допомозі.
– Де він? – спитала Ксенія занепокоєно, щойно вони опинилися надворі.     
– Не турбуйся. Він вже нікому не заподіє шкоди, – у відповідь на її запитливий погляд Андрій вимовив здушеним голосом. – Я вбив його!    
– Ти… його вбив?      
– Так. Бачиш, я став убивцею!      
Ксенія подивилася на нього тямущо.
– Тобі не слід себе картати. Він цього не вартий.     
– А ти звідки знаєш? – раптом спохопився він. – Та й взагалі, що тобі про це відомо?      
Вона впустила очі.
– Це неважливо. Головне, я не хочу, аби ти почувався винним через мене.    
– Через тебе? До чого тут взагалі ти? Це був вимушений крок! Я його вбив, захищаючись, бо інакше він міг убити мене! Цьому божевільному я став на шляху лише тому, що знав про його міфічні скарби!   
Андрій затнувся. Цієї миті він упіймав себе на тому, що припинив вірити у самогубство Горіна. Те, що його тіло так і не знайшли, схиляло до думки, що Горін не вкоротив собі віку, нехай з якоїсь причини і дозволив усім так вважати, а це він, Андрій, втопив його у гроті, змусивши піти за трагічною долею майора Штаузе. Втім, лише зациклений маніяк міг би вдруге розшукувати ним самим знайдений клад, та ще й дотримуючись колишнього нераціонального шляху. Іншого пояснення цьому не було.
– Тобі ні в чому собі дорікнути. Радше моя провина в тім, що я відпустила тебе.      
О, Ксенія! Вона була й залишиться романтичною домогосподаркою.
– Ходімо, – запропонувала вона. – Є одне місце, де ми зможемо переночувати так, аби господар нас звідти не випер.   
Єдина вулиця розтинала навпіл селище, з неї вони зійшли на вузьку стежину, що кривуляла поміж дворами, доки не сягнула царини. Занепале обійстя тулилося майже на підгір'ї. Ксенія сміливо відчинила хвіртку.
Поза сумнівом, тут давно ніхто не жив. У кутку подвір'я стояв почорнілий сарай, з порожніх вікон якого долинала похмура тиша. Будинок вільно заростав бур'яном, той сягав їм колін. Упосліджуючи його на своєму шляху, вони наблизилися ганку. На проржавілій клямці висів замок. На подив упевненою рукою Ксенія понишпорила на піддашку, та зрештою знайшла ключа. Щоправда, замок поступався неохоче, тож Андрій сам узявся до справи й відчинив врешті двері.
Занедбаність позначилася на всьому, Ксенія мала слушність. Рівним шаром пилу припала поверхня обіднього столу, що стояв у центрі вітальні. Проломлений стілець присунений до нього. На іншого, що розповзався, сідати було небезпечно. У кутку стояв старий, як світ, засмальцьований, обідраний тапчан. Ніби на ньому народилося й померло декілька поколінь. Ані шафи, ані комоду. Мабуть, решту меблів розпродали або роздарували останні господарі перед тим, як залишити житло. Про це свідчили стіни зі слідами притулених до них свого часу шаф, зяючих отворами з-під дюбелів, а сьогодні в кутах затягнутих брудною павутиною. Андрій зачепив порожню портретну раму, що валялася на підлозі, з якої чомусь видерли світлину. Не просто чепурно витягли, а саме видерли, про що свідчили клапті фотопаперу, котрі з неї стирчали. Він здригнувся, уявивши, з якою ж-то зненавистю хтось мав отак брутально зривати чийсь портрет.
– Що все це означає, може, поясниш, нарешті?     
Та Ксенія вкотре відмахнулася.
– Не питай, прошу тебе. Принаймні не зараз. Сьогодні, коли я тебе знайшла, мені не хочеться про це згадувати.     
Вона гепнулася на тапчан, той у відповідь затягнув тужливу пісню. Ксенія, немов перепрошуючи, з лагідністю розгладила зморшки, що утворилися на ньому.
– Ходи до мене. Я ледь дочекалася, коли ми знову опинимося удвох. За цей час я багато що зрозуміла. Визнаю, була дурненькою. Та я тебе кохаю і не бажаю втратити.     
– Але ж, люба, – побачивши, що вона розстібає на собі суконку, він зніяковів, – я теж багато що встиг усвідомити. Як на мене, у нас нічого не виходило, бо не було змоги краще пізнати одне одного. Нам потрібен час, аби звикнути, що ми разом.    
– Ти справді мене не знаєш, – заперечила вона. – А я неабияк прагну зробити тебе щасливим. Просто тут. Просто зараз.     
Вона схвильовано схопила його за руку й притиснула її до своїх грудей, під якими ледь тріпотіло серце жайворонка.


На вікнах бракувало фіранок. Місячне світло безперешкодно потрапляло крізь віконний отвір та прямокутником лягало на дощату підлогу. Вони залишили вікно відчиненим навстіж. Зовні долинав монотонний спів цвіркунів. Ксенія мирно сопіла, уві сні прагнучи перетягнути на себе ковдру, на яку перетворився розстебнений спальний мішок. Андрій почувався незатишно на жорстких спружинах – немов на купі металобрухту, й дивувався, як її не зачіпали усі ці незручності.
Та вона засовалася під ковдрою і заспокоїлася щойно тоді, коли встромилася носом у його плече. Не розплющуючи очей та, певно, не розтуляючи губ, промимрила оспалим голосом:
– Хочу пити.
– Хвилинку зачекай, люба, – відповів Андрій, неохоче підводячись з нагрітого ліжка, аби принести їй води.      
Вона одразу ж заволоділа його частиною ковдри.
Він пригадав, що на подвір'ї, поза будинком, стоїть колодязь.
– Зараз, зараз.     
Він запалив свічку, з її допомогою відшукав під ліжком свої кросівки, вліз у них та поплентався до виходу, зрештою, не кваплячись, аби не загасити тонке полум'я.
Під дверима на підлозі лежала згорнута газета, певне, пропхата крізь щілину листоношею, брудний відбиток його власної підошви вказував на те, що він став на неї, коли заходив. Андрій нахилився й підхопив її з підлоги. Таким чином можна визначити, як оддавна господарі залишили оселю. Він поглянув на дату. Полум'я затремтіло спільно зі свічкою. 29 червня! Надалі його переслідувало це фатальне число! Скрізь одне й те саме – неймовірний збіг!
Газета випала у нього з рук. Він прожогом влетів до імпровізованої спальні й розтермосив Ксенію.
– Ти мені поясниш? Чия це хата?!       
Ксенія збагнула, що відмагатися безглуздо, підвелася на тапчані й перелякано затулила обличчя долонями.
– Бориса, – зізналася вона придушеним шепотом та зігнулася навпіл, ніби в очікуванні на удар батогом.       
Застогнавши, Андрій узявся за голову. Потім заметушився кімнатою, копаючи ногами все на своєму шляху.
– Але чому, чому саме тут?     
– Це єдине місце, де ми могли переночувати, – нагадала вона на своє виправдання.     
– Де ми могли переспати, – поправив він. – Адже ти задля цього затягнула мене сюди? Як тобі спало на гадку кохатися саме тут?       
– Вибач, – з благанням у голосі відповіла Ксенія. – Я лише прагнула довести, як я тебе кохаю.       
Раптом вона схопилася й повисла на ньому, намагаючись утримати в обіймах. Андрій обурено відсторонився.
– Негайно забираймося звідси!      
– Вночі?!     
– Послухай! Щойно я убив людину, а зараз ти примушуєш мене ночувати у його помешканні, на його ліжку?!     
– Та ж нам однаково більше ніде піти! Благаю! Почекаймо принаймні до світу. А вранці одразу ж підемо. Обіцяю, що більше ні про що тебе не проситиму.      
Він дещо злагіднів.
– Гаразд. Залишаємося, але тільки до світанку.     
– Який ти милий! – вона звелася навшпиньки, аби чмокнути його у підборіддя.     
– Та за умови, що ти мені все розповіси, – додав він. – Негайно!
– Згода, – відгукнулася вона вже з дещо меншим запалом.     
– Тоді починай. Як ти тут опинилася?      
На її обличчя набігла тінь. Приготувавшись розповідати, вона відвернулася, наче дитина, що завинила.
– Я бачила тебе тієї миті, коли ти сідав до авто коло готелю.     
– То ти стежила за мною!.. Гаразд, – він вкотре спромігся себе опанувати. – А відтак, ти знала, хто він насправді?      
– У мене виникли підозри. Особливо по тому, як віч-на-віч зіштовхнулася з справжнім професором Кондрашевичем.     
– Адже ти й давніше знала Тихона... тобто Горіна?    
Ксенія спочатку лише безгучно хитнула головою на підтвердження: щось завадило їй відповісти.
– Він мій колишній наречений, – нарешті зізналася вона.      
Андрій так і сів.
– Твій… наречений?! Стривай, я, здається, бачив вінок на його надгробку. Там був напис: «Коханому Борису від… Ксенії». Але ж ти знала, що він живий! Ти була з ним у змові?!   
– Брехня, я про це й не здогадувалася, принаймні, до появи так званого професора. Повір, я, так само як усі, вважала, що він потонув у морі. При моїх очах він зірвався з двацятиметрової висоти і вже не виплив. Коли ти мене вперше зустрів, я щойно поверталася з поховання. Так, ніде правди діти, моя провина у тім, що я відразу не все розповіла… тобто збрехала. Та я гадала, що як скажу тобі, ніби він мене попросту кинув, то сподіватимусь на твоє співчуття, а якби ти дізнався, що він загинув, то зглянувся б на нього замість мене. Адже мені було так самотньо, і я так боялася тебе втратити! Коханий… Ти мені пробачиш?       
Утім, Андрій її вже не слухав.
– Так, нарешті я збагнув. Вибір, що випав на мене, не випадковий! Не лишається анінайменшого сумніву, що у цій комедії, від оголошення у газеті до пошуку неіснуючого скарбу ролі заздалегідь розподілили. Він напевно розрахував, що як безробітний я неодмінно поведуся на це… Дідько! – він ляснув себе долонею по чолу. – Адже витівка з лікарем – теж його рук справа! Звісно! Він підкупив його, змусивши до прилюдної заяви у пресі, й одразу ж вислав до Африки, знаючи, що так собі я цього не залишу. Авжеж, – продовжував він розмірковувати. – Тепер усе стає на свої місця. Річ проста. Довідавшись, що ми одружилися, цей маніяк – либонь, з помсти – обмірковує, яким чином видурити мене на узбережжя та вбити. Хоч і що кажи, а спосіб таки доволі бузувірський, якщо пригадати, скільки часу й зусиль пішло на те, аби розібрати цей клятий завал. Я ставлю собі запитання: чому він не зробив цього відразу ж, щойно ми приїхали? Сто разів мав він можливість без жодних проблем покінчити зі мною та надійно заховати тіло. Ніхто й ніколи не надибав би моїх слідів, як ніхто не надибав останки майора Штаузе. Напрошується відповідь: він був трохи несповна розуму, цей Тихон; маючи на увазі щось більше, аніж просте вбивство, він затіяв зі мною цю гру, немов кішка, що ганяє мишу від однієї пазуристої лапи до іншої. І навряд чи ми знайдемо тут інший мотив.   
– Я б не знесла, якби з тобою щось трапилося!      
– Безперечно, ти мала рацію. Не слід було мені виїжджати. Від самого початку справа тхнула чимось підозрілим. Дарма я тебе тоді не послухав.      
– Богу дякувати, все вже позаду! Викреслимо ці неприємні дні з нашого життя, неначе їх і зовсім не було!      
– А чи вийде?     
– Ми докладемо зусиль.     
Андрій замислився.
– Які слова ти йому казала?     
– Не розумію тебе.     
– Ти кохала його?     
Ксенія спохмурніла.
– Чому ти про це питаєш? Нас це ніяким боком не стосується.      
– Але ж ти його кохала, хіба ні?      
Вона зволікала, обмірковуючи відповідь.
– Я розчарувалася у ньому. Він не та людина, яку я сподівалася в ньому побачити. Задоволений?      
– Звідки цей тон? Невже я зачепив твої почуття?      
– Бо я не маю бажання повертатися до цієї теми. Його так чи сяк немає серед живих. Тож який сенс ворушити минуле?      
– А я і не збираюся, – Андрій знизав плечима. – Я лише намагаюся збагнути, що його штовхнуло на самогубство. Типи, на кшталт нашого Тихона, удаються до таких кроків у виняткових випадках. Отож я і намагаюся з'ясувати, що за надзвичайні обставини посприяли цьому чудовому почину.      
– Краще б ти залишив його життя у спокої, – з несподіваним роздратуванням (утім, воно одразу ж і минуло) озвалася Ксенія.    
– Але воно також і твоє.    
Він мало не прохопився відносно кілець: день, коли Тихон намагався заподіяти собі смерть, мав стати днем його одруження з Ксенією, що насправді Андрій розсудливо мав намір оминути. А ще світлину, видерту з несамовитістю садиста. Він встиг здогадатися, хто був на ній.
– Ми вчасно зупинилися, – підозріло зиркнувши у його бік, відповіла Ксенія.    
– Ми?   
– Ну тобто... я, – та її голосу бракувало впевненості, тоді як Андрій не надав цьому значення.      
– Отож-бо й воно. Тоді як наш герой виявився чуттєвим Ромео, та побіг кидатися до моря через нещасливе кохання? Як зворушливо! Непоганий епілог для слізного роману. Було б зовсім добре, якби не продовження.      
– Допит ще довго триватиме? – з удаваною втомою поцікавилася вона. – Бо я вмираю, так знемагаю на сон.   


Андрій не наважувався заплющити очі: варто було цьому статися всупереч бажанню, як одразу ж наверталося розпухле від води обличчя мертвого Тихона. Закляклими губами той кликав його на допомогу. Одне й те саме страхіття повторювалося безліч разів.
Десь неподалік, мабуть, за огорожею сусіднього обійстя, тишу несподівано порушив собачий гавкіт, проте швидко перейшов у тужливе скавучання, як буває, коли пес упізнає свого.
Минуло декілька хвилин. Тепер вже поза хатиною хруснула суха гілка. Хто б це міг бути? Він чекав, що ось-ось здійметься котячий виск, та нічого схожого не сталося. Панувала тиша, як і до того.
Раптом якась тінь пропливла у світлому відбитку вікна, що лежав на підлозі, неначебто хтось крадькома прослизнув уздовж стіни. Невже хтось блукає довкола будинку?
Подолавши миттєву слабкість, Андрій залишив ліжко й босоніж, прихопивши з собою лише коцюбу з-під печі, вийшов на ганок. Як не дотримувався він обережності, двері зрадницьки зарипіли найостаннішої миті.
Ніч випала місячна. Навкруги – ані живої душі. Лише довгі чорні тіні під кущами. Він закляк, дослухаючись нічних звуків. Несхоже, аби хтось кинувся навтікача. І тим підозрілішою видавалася тиша.
Він змусив себе дійняти віри, ніби це хмаринка заступила місяць. Повернувшись до оселі, позачиняв на всі замки вікна й двері. І лише серце несамовито калатало у грудях.
Над ранок зрештою сон нечутно підкрався та здолав його. Втім, він прийшов та пішов геть, здавалося, Андрій провалився лише на якусь мить – жодних спогадів.
Його збудив дотик Ксеніної руки, що зісковзнула йому на груди, допоки вона крутилася. Її рука була зимна, неначе крига. Він її спробував відсунути якнайдалі від себе, й тоді вона прокинулася. Ксенія лагідно попестила його тією самою долонею, що його налякала, аж раптом її власне обличчя спотворилося від жаху. Розпачливий зойк вихопився у неї з горла з запізненням на декілька секунд.
Андрій рвучко озирнувся назад – туди, куди дивилися її очі. На шибці, пронизаній сонячними променями, був напис, зроблений чимось схожим на кров: «Чекатиму».
У нього у самого мурашки поповзли спиною. Щодо Ксенії, то накопичена нею напруга останніх днів розрядилася самим несподіваним чином: в істериці катаючись поздовж тапчана, вона безупинно ридма ридала, допоки Андрій не опритомнив її двома ляпасами навідліг.
– Це він! Він…      
– Хто – він? – не втямив Андрій.     
Лякаюча посмішка враз заграла на її губах.
– Борис.   
– Який ще у біса Борис? – розлютився він, силкуючись, проте ж, подолати тремтіння, що мимоволі наростало всередині нього.     
– Горін. Він був тут, – вона вказала на вікно. – Він залишив це мені.      
– Що ти верзеш! – вигукнув він. – Тихон мертвий! Він затонув у тунелі!
Але Ксенія вперто замотала головою.
– Він приходив цієї ночі. Хіба ти не зрозумів? Вчора напису ще не було.    
– Це міг бути чийсь невдалий жарт.       
– На таке здатний лише він, – наполягала Ксенія. – Більше нікому. Я знаю, він живий, та повернувся за мною.     
– Нісенітниця!      
Замість відповіді вона спустила ноги на підлогу та взула босоніжок. Згодом підхопила кофтину. 
– Куди це ти зібралася? – з пересторогою запитав Андрій, уважно спостерігаючи за її діями.     
– Я маю йти.    
– Скажеш, куди?      
– Він не дасть нам спокою. Мені слід з ним зустрітися.      
Він став у неї на шляху.
– Пусти, – наполягала Ксенія. – Він на мене чекає.      
– Хто – він?.. Гаразд! Та саму я тебе не пущу. Ми вирушимо удвох.       
Ксенія зупинила його порухом руки.
– Прошу тебе! Не йди за мною. Це стосується лише нас двох – його та мене. Зі мною нічого не трапиться, будь певен.      
– Послухай-но! Відколи я тебе знаю, ти повсякчас намагаєшся довести, що кохаєш мене! То чому ж ти не дозволяєш мені віддячити тим самим?     
Вона завагалася.     
– Ну добре! Ти можеш піти услід. Але не підходь занадто близько. Намагайся триматися так, аби він тебе не бачив.      
Андрій ствердно хитнув головою.
– Згоден.      
Зовні йому вдавалося зберігати спокій, та клопіт краяв серце. Він надалі не йняв віри, що до цього був причетний Тихон. Саме зараз його тіло висіло в невагомості у переповненому водою тунелі. Андрія неабияк дратувала її впевненість. А проте хтось зрештою блукав вночі довкола хати, хтось залишив напис на вікні. Наміри цієї людини були на разі невідомі. Тож він і не наважувався відпускати її саму.
Прихопивши солом'яний капелюшок від сонця, Ксенія вийшла за поріг та попростувала у гори. Вона йшла, випереджаючи його кроків на п'ятдесят, вузькою стежкою, ледве помітною серед випаленої трави. Стежка петляла, часом дивуючи вигадливими кривулями, часом западала у струмок, а згодом вдруге злітала догори, оминала кручу й натрапляла на завал з каміння, та врешті зголошувалася по інший його бік. Важко було зостатися від неї більш ніж на ці п'ятдесят кроків – та не спустити з ока.
Андрій не сподівався, що шлях виявиться аж таким довгим. Селище нагадувало макет на столі архітектора. Вище нічого майже не росло. Над головою височіли голі скелясті шпилі.
Вона озирнулася, подаючи знак: «далі не можна!» – та зникла за виступом скелі. Виконуючи обіцянку, він не пішов за нею, а лише наблизився до виступу, й крадькома визирнув.
Ксенія неквапливо йшла рівною площинкою, видивляючись когось навсібіч. Мабуть, це й було саме те місце, мета її походу, проте нікогісінько там не було. Раптом вона різко завернула праворуч та продовжувала рухатися вже у новому напрямку, немов на перепоні стала невидима стіна. Він не одразу добрав розуму, що ж спонукало її змінити напрямок. Підтягшись на руках, видерся на залом у скелі, де можна було з певним ризиком стояти обініж, але під небезпечним нахилом: заважала кам'яна брила, що нависала над ним. Натомість тепер він побачив, що зупинило Ксенію: за плато несподівано розпочиналося урвище. Височини, на яку він звівся, було замало, аби сягнути оком дна, але тим глибша видавалася зяюча прірва. З протилежного боку ущелини у спокусливій близькості стояла гладка й цілковито прямовисна стіна – наче два будинки у вузькому провулку. Саме ущелина, залишаючись почасти невидимою, заздалегідь викликала у ньому побожне тремтіння. Він уявив собі її дно: таке ж холодне й сире, як і дно колодязя.
Зненацька з-за скелі долинув шерех покочених камінців. Ксенія озирнулася на звук, спершу з переляку увібравши голову в плечі, та згодом наче як посмілішавши. Андрій притулився до скелі, щиро сподіваючись на ранкове сонце, що висіло низько за його плечима та засліпило б кожного, хто б наважився поглянути у його бік.
Хтось спускався згори просто на Ксенію водночас з каменепадом, кого Андрій досі бачити не міг. Поткнувся на очі цей хтось не відразу, та й то лише ззаду. Що й казати, квадратовою постаттю він підозріло скидався на Тихона. Андрієві стиснуло під серцем.
Між ними поточилася розмова, та мінливий вітер доносив лише уривки фраз. Декілька разів пролунало знайоме ім'я. Подеколи вдавалося дібрати цілі словосполучення, що мали певний зміст, але цей зміст викликав у нього лише подив, наприклад: «Можеш пишатися, ти гідна своєї бабусі… Чекати залишилося недовго…». Про гарячність суперечки свідчила запальна жестикуляція. Хоча збагнути її зміст на загал було практично неможливо.
Вочевидь, Ксенія спробувала покласти край цьому, зронила якісь слова й мала вже намір піти собі геть. Але той брутально затримав її за лікоть. Вона не могла чинити опір та лише стиха зойкнула. Натомість чоловік тепер стояв до Андрія обличчям.
Тихон!! Він живий, чи це може з'ява якась? Неймовірно, Андрій досвідчений підводник, і напевне знав, що жодна людина живою не вийшла б з тунелю. А проте це був він. Обличчя спотворене від зненависті. Ксенія виглядала на таку крихітну, таку беззахисну поруч з цим велетнем, бризкаючим слиною.
– Я мав тебе на січку посікти й згодувати рибам! – несамовито репетував цей двічі воскреслий мрець, його слова долинули навіть сюди. – Постривай, все одно я не дам тобі жити!     
Він замахнувся на Ксенію, та перелякано затулила обличчя долонями. Андрій не міг надалі залишатися байдужим свідком. Він вийшов з-поза схованки та з першою-ліпшою каменюкою, затиснутою в кулаці, озвіріло кинувся на Тихона. Як той наважився здійняти руку на Ксенію, його дружину, що так зворушливо обожнювала його?
Тихон з несподіванки та його, м'яко кажучи, рішучого вигляду відпустив її руку. Та Андрій далі напосідав, користаючись з нагоди. У замішанні той подався назад, зробив ще крок, незграбно змахнув руками – з-під його ніг до провалля посипалися дрібні камінці. Якусь мить він ще силкувався утримати рівновагу, але, втрачаючи опору, з'їхав укупі з галькою та нагло, перекинувшись навзнак, зник за гострим краєм скелі. Звуку падіння не було чути.
Долаючи огиду, Андрій наблизився до краю плато і, ставши навколішки, визирнув. На одному з валунів, що виступали над потоком гірської річечки, лежало розпростерте тіло Тихона – цього разу мертве, як ніколи. Вируючий потік ворушив його волоссям, уплин відносячи стікаючу кров.
– Та й по всьому, – ствердив Андрій, зводячись з колін. – Цього разу він вже напевно мертвий.     
Його проймав мороз. Насилу вдалося розтулити задерев'янілі пальці, з котрих вислизнув камінь.
Ксенія нерухомо сиділа навпочіпках та куталася у кофтину, її тіпало чи то від холоду, чи то від зазнаного хвилювання. Він опустився поряд та обхопив її за худенькі плечі. Тоді вона притиснулася до нього, і він збагнув, що вона боїться набагато більше, аніж прагне показати.
– Все гаразд, він більше не повернеться, – спробував заспокоїти її Андрій. – Відтепер усе піде на лад. Ми будемо щасливі, і ніхто вже не стане на нашому шляху.  


ЧАСТИНА ТРЕТЯ

3.1

Перший автобус, що прямував з Севастополя, доправив їх до Ялти, а звідти вони тролейбусом безперешкодно дісталися Симферополя. Віктор Гаврилович зустрів їх біля свого авто, напханого пачками печива та фруктовою водою, – як завжди, весело підморгнувши.
– То як весільна подорож? Непогано пробавили час, еге ж?   
Андрій заприсягнувся менше засмучувати Ксенію та більше приділяти їй уваги. За цей час вона помітно схудла, хоча, здавалося, куди вже далі? Перед сном, побачивши її роздягненою, він злякався: ребра просвічували крізь шкіру. Те ж саме, ймовірно, спало і їй на гадку, тож вона зніяковіла та попрохала згасити світло.
Торкнувшись зранку її оголеного плеча, він відсмикував руку: воно зимне було, наче у небіжчика. Ксенія не чула дотику. Її обличчя зблідло, як тоді, на дорозі, коли він побачив її вперше. Він спробував розтермосити її. Після багатократних спроб йому вдалося дійти того, що вона ледь поворушила губами: Ксенія кликала його на ім'я. Тоді він горілкою виповнив склянку й змусив її зробити декілька ковтків, решту розтер на щоках та навколо шиї. Вона закашлялася й розплющила безтямні очі.
Андрій зателефонував до «швидкої допомоги», наказавши сім мішків гречаної вовни, аби якнайшвидше приїхали. Ксенія геть нічого не усвідомлювала, порожніми очима дивилися крізь стелю та мляво ворушила губами, немов спілкуючись з кимось у власній відчуженій уяві.
З появою людей у білих халатах її спершу відсутній погляд помалу почав набирати ознаки виразного неспокою. 
Промовисто вимахуючи руками, Андрій пояснював симптоми. Лікар слухав з неприхованою недовірою, користаючись з нагоди, аби зміряти пульс.
– Ні! – враз вигукнула Ксенія. – Я не згодна! Геть усі! Вижени їх! – наполегливо зажадала вона, звернувшись до Андрія.     
Вона опам'яталася, важко було цього не помітити.
– Люба, будь ласка, не хвилюйся. Ніхто не заподіє тобі прикрощів. Ці люди оглянуть тебе й підуть собі геть.       
– Байдуже, вижени їх чимскоріш звідси! – обставала вона за своїм. – Благаю тебе! Аби я їх тут не бачила!       
Лікар нерішуче подивився на Андрія, той ледь помітно знизав плечима.
– Гаразд, – погодився він сухо. – Наступного разу, коли ваша дружина знепритомніє, рекомендую зачекати, поки вона прийде до тями й спочатку порадьтеся, викликати «швидку» чи ні... Повідомте на пульт: помилковий виклик, – звернувся він до молодого помічника. – Бувайте здорові!      
– Даруйте, – збентежено пробурмотів Андрій, випроводжаючи їх з хати. – Їй довелося стільки винести.     
Щойно вони пішли, він повернувся до лежачої Ксенії.
– У чім річ? Вони мали намір тобі допомогти.    
– Я не потребую їхньої допомоги! – палко запротестувала вона, проте за мить злагідніла, узявши його за руку. – Лише ти, ти один і потрібний мені. Твоє кохання – ось що додасть мені снаги, що мене вилікує.      
– Так, але…    
– Нічого не кажи, – вона приклала палець до його губ. – Краще поцілуй мене. Про одне я мрію: аби ти був завжди поруч.    


А проте дивна хвороба, з приводу якої Ксенія здебільшого воліла мовчати, довго не минала. Водночас навідріз відмовлялася вона звертатися до лікарів, порекомендованих Андрієм, посилаючись на власного лікуючого лікаря, котрого він і в очі не бачив. Сили то відновлювалися, то вкотре полишали її. Вона могла знепритомніти просто посеред покою, пульс намацувався ледь-ледь, та, врешті опритомнівши, з вимученою посмішкою на змарнілому обличчі просила нічим не перейматися. Потай він радився з кращими фахівцями у місті, та всі вони висловлювали геть різні припущення. Він сам прав білизну, впевнено захопив її місце на кухні, нікуди не виходив з дому, перетворившись на доглядальника – хіба що по закупи. Знесиленим голосом Ксенія намагалася протестувати. Ясна річ, пуття з цього не було жодного. Він її лише замотував якомога тепліше, хоча саме була середина літа й гаряче повітря сонячної вулиці заповзало до вікна.
Так тривало дві доби. Вночі на третю криза минула. Вона була ще надто квола, та принаймні з ліжка вже могла підвестися самотужки.
Доторкнувшись до неї ще за день, він визнав її шкіру не такою зимною, як досі.
– Сьогодні у тебе теплі щоки, – поквапився він її потішити. – Ще вчора вони були як з льоху. Хіба що інею бракувало.    
Та Ксенія не поділяла його оптимізму.
– Ні, це твої руки стали зимними, наче крига. Через це тобі ввижається, ніби моя шкіра потеплішала.      
Андрій недовірливо спробував розтерти долоні.
– Нісенітниця! – відмахнувся він та став ногами на підлогу.    
Раптом далася взнаки незнайома йому дотепер млість в усьому тілі. Насилу давався найпростіший рух. По декількох кроках він змушений був вхопитися за шафу, так його взяла замороч.
– Що за чортівня! Зі мною коїться те ж саме, що і з тобою.     
Він бовкнув це без будь-якого заміру. Та Ксенія сторожко зиркнула у його бік. Її пальці стиснулися у маленькі кулачки.
– Це він… – схвильовано прошепотіла вона. – Лише цього разу він дістався тебе.    
– Хто – він?    
Андрій зрозумів одне: зараз вона має чимось його приголомшити.
– Борис.    
– Борис? – повторив він за нею, відчуваючи всередині наростаючий протест: це ім'я діяло на нього як зубний бур.    
– Борис Горін, – вичавила з себе Ксенія, у неї було таке обличчя, ніби вона ось-ось благатиме пощади.      
– Послухай-но, годі з мене твого Горіна, чи Тихона, чи як його там, – вибухнув він. – Мені зовсім не до жартів. У мене таке відчуття, ніби мені на плечі звалили кілограм двісті вантажу. Я хочу знову впевнено триматися на ногах. Я повинен знати, як з цього вичухатися.       
– Я маю тобі дещо розповісти, – у ней часто затріпотіли вії.       
– Якщо тільки це допоможе.     
– Обіцяй не іронізувати й поставитися поважно до того, що ти зараз почуєш.     
– Гадаєш, я саме охочий поглузувати? Та я почуваюся настільки бридко, що ладен завити!      
– Поза тим я тебе попередила.       
– Гаразд. А зараз давай ближче до суті. То що у тебе там?      
Пальці її тремтіли. Вона заховала їх під фартух, аби він цього не бачив. Вона довго змірковувалася. Андрій більше не підганяв її, він терпляче очікував, відкинувшись на подушку.     
– Вся річ у біологічній енергії. Сподіваюся, для тебе цей термін – не пустий звук. Є люди, які володіють мистецтвом її перетворення майже бездоганно, і є такі, що воліють нічого не знати, а проте у змозі оцінити її вплив за вторинними ознаками, і, між іншим, роблять це з успіхом щодня, навіть гадки не маючи про те. Та зрештою правда полягає у тім, що твій стан спричинений її різким відтоком, а це, своєю чергою, свідчить, що у твоє поле вдерся хтось чужий.      
Андрій розчаровано відвернувся.
– Мабуть, мені б саме стало в нагоді випити сто грамів чогось міцного – для знищення мікробів.     
– Здається, я просила тебе відкинути жарти, – ображено нагадала Ксенія.      
– А як на мене, я ще нічого не казав.    
– Чому люди настільки вперті, що не погоджуються визнавати безсумнівні речі? Хіба екстрасенс не заряджає воду своїм полем, а шви, що зникають за лічені дні? Існує чимало переконливих прикладів впливу людини власним біологічним полем на організм іншої людини. В усіх відомих випадках екстрасенс є випромінювачем. Поміж тим, я підкреслюю, ті, кому це випромінювання призначене, – вони зовсім не є його справжніми споживачами, бо ж корисний імпульс лише спонукає до відповідного коливання їхнє власне енергополе, на кшталт того, як перебігає, до прикладу, процес модуляції радіосигналу. Відбирана у поля потужність нікчемна. Тепер уявімо цю ж картину інакше. Одержувач, налаштувавшись на частоту випромінюваного поля, працюватиме вже як поглинач самої енергії цього поля. Гадаю, тобі відомо, як працює звичайне електричне коло. Якщо в електромережу увімкнути відразу багато приладів, вони спільно потягнуть збільшений струм та спроможні навіть «посадити» джерело, залежно від його ресурсу. Отак і тут: якщо інтенсивно відбирати енергію поля, донорові попросту може забракнути сил на його відновлення, водночас він зазнає елементарний брак фізичних сил на функціонування власного організму, інакше кажучи, він «сідає», як електростанція, яку експлуатували з надмірним навантаженням.     
– Добре. Але ж я ж не екстрасенс.  
– Пусте! Кожна людина створює довкола себе власне біополе, лише не всі в однаковій мірі здатні уловлювати поля інших. Моя бабуся присвятила вивченню цих явищ усе своє життя. Але на той час... Ти ж знаєш, як раніше на це дивилися. Їй так і не вдалося оприлюднити результати досліджень.     
Андрій знизав плечима.
– Коли й так, не надто віриться, щоб до мене це мало стосунок.    
– На жаль, має, і якнайтісніший.     
– Тобто?    
– У цьому циклі задіяні особи, кожна з яких виконує окрему функцію. Їх лише дві: донора та акцептора. А відтак, і учасників двоє. Коли між ними встановлюється безпосередній зв'язок на спільній для них частоті, акцептор беззастережно викачує біоенергію з донора.    
– Може, мені примарилося, та, як на мене, це скидається на розповідь про вампірів.    
Вона сквасила губи.
– Це брутальне слово. Мені воно не до вподоби.    
– Отже, я вгадав? Але тоді випада, що я...    
– Ти – донор.   
Настало замішання.
– Хто ж тоді вам… акцептор?   
– Борис, мій колишній наречений.    
– Що?! Ні, з мене годі! Не бажаю більше про нього чути!    
Але Ксенія наполегливо замотала головою.
– Він не помер.    
Андрій мало не застогнав.   
– Твій Борис зірвався у провалля при моїх очах! Звідти не повертаються до життя!      
Раптом він затнувся.
 29 червня – самогубство Тихона, усі як один переконані у його смерті, навіть Ксенія. Проте згодом Андрій марнує з ним декілька тижнів на узбережжі та залишає у підводному тунелі з порожніми аквалангами. Та вже незабаром утопленик з'являється у Гончарному й погрожує розправою. Нарешті зривається зі скелі, впавши з якої, не розбитися на смерть неможливо. Так само неможливо, як і видостатися з тунелю. Тричі Тихон гинув при очах у свідків, і двічі воскресав з мертвих.
Слова Ксенії огорнули його холодом, наче з гробовця.
– Він живий, – правила вона своєї, – та був тут цієї ночі.
Андрій здригнувся. Усі факти свідчили радше на користь, аніж супроти її слів. Поза одним: це було неможливо.
– Ти повинен ще дещо знати, – продовжувала Ксенія, дедалі більше надихаючись. – Ці люди надзвичайно живучі. Вони майже невразливі. Мистецтво володіння своїм полем дає їм безмежну владу передусім над власною природою. У прямому розумінні їх навіть куля не бере. Тобі, мабуть, доводилося чути про те, як за допомогою біополя за лічені дні долаються важковиліковні хвороби, як скальпель безкровно ріже тіло, і як людина, не обпалившись, проходить крізь вогонь. Та це лише незначна частина правди. У кожному з нас приховані величезні можливості реабілітації. Людина ще не встигла усвідомити, наскільки вона могутня.      
– Отже, він не розбився на камінні? – намагаючись не виявити недовіри, обережно перепитав Андрій.      
– Ні, – вона переконано труснула локонами. – І те, що він почав тягти з тебе калорії – найкращий цьому доказ.    
– Припустімо. Але тоді чому ж він не вдавався до цього раніше, на узбережжі?     
– Не настільки воно просто. Перш за все він має добрати до тебе ключ. У кожного власна частота, власний індивідуальний код. Не так легко під нього підлаштуватися. Та коли вже йому вдалося тебе розкрити, вважай, що він спроможний витягти з тебе все… До речі, саме прагнення удосконалити знання привело його до праць моєї бабці, вона чималих успіхів добулася у тій царині. Як донор я його мало цікавила, у мене занадто скромний ресурс, інша річ – ти. Тепер збагнув, навіщо ти йому знадобився?      
Андрій з сумнівом похитав головою.
– Все одно, щось тут не йде в лад. Якщо він хотів перетворити мене на свого донора, тоді навіщо намагався вбити?     
– Мабуть, відчув, що ти його підозрюєш?    
– Маєш рацію, – вимушений був погодитися Андрій. – Він поводився доволі підозріло, тож я силкувався щось про нього випитати, ймовірно, не завжди як слід приспавши його пильність.     
– Ось бачиш. А його в дурні пошити дуже важко.    
– А твоя бабця не порадила б, яким чином його позбутися?   
– Це складно, – відповіла вона з тією ж поважністю, – бо він, хоч і смертний, як будь-хто з нас, але, як я вже казала, майже невразливий. Його не допасти звичайним шляхом. Існує лише один спосіб: не підпускати його до себе. Щільність твого поля вища у центрі та знижується на віддалі. А відтак, щоближче він до тебе, то більше у змозі викачати. Май на увазі, твоя енергія для нього – однаково, що їжа. Щомиті вона спалюється у його ненажерливій топці, підтримуючи енерговитратний організм. Він споживає уп'ятеро-десятеро більше калорій за будь-яку іншу людину. Та його шлунок не більший за твій чи мій, стільки їжі він крізь себе не пропустить. Тож єдиний для нього вихід – енергія у чистому вигляді, яку йому вдається витягнути з оточуючих. Варто позбавити його цього джерела, і він поволі згасатиме.     
– Тоді його попросту слід ізолювати?    
– Лише від тих, до кого він встиг добрати ключа. Аби розробити наступного донора, потрібний час, багато часу, а саме цього й не залишилося у нього. Відтак він намагатиметься будь-що оволодіти тобою чи мною.     
– Не бійся, я не дозволю тебе скривдити! – квапливо запевнив Андрій, притуляючи її до себе.  
– Ми маємо триматися купи, любий.     
– Авжеж, безумовно, – погодився він.    


Проте, щойно він одужав настільки, що міг виходити з дому, потайки від Ксенії Андрій подався на прийом до лікаря. Для неї приводом став пошук праці, насправді ж він стратив півтори години у кабінетах поліклініки, пройшовши обстеження наче перед відкриттям сезону, допоки власний лікар клубу, один з найкращих терапевтів міста, посміхаючись, не потиснув йому долоню та не порадив спустити все з думки.     
– Радше, це було наслідком якогось інфекційного захворювання, – пояснив він. – У кожному разі, змін у складі крові або внутрішніх органах ми не виявили. Тут я виписав загальнозміцнююче, – він простягнув рецепт. – Поприймай до повного відновлення сил. А ще – порада: повертайся додому й насолоджуйся життям з молодою дружиною.     
Вдома Ксенія запитала його щодо роботи. Йому довелося брехати, розповідаючи байки, як він чекав прийому однією високопоставленою персоною, і як ту неочікувано викликали до міністерства. Вона наївно продовжувала вірити кожному його слову, і через це він почувався ще огидніше.
Оптимістичний прогноз визнаного лікаря та власне одужання спонукали його з іншого боку поглянути на бабусину теорію про біополя. Тепер він сам дивувався, як можна було навіть протягом хвилини поважно ставитися до подібної маячні. Чому тільки не пойме віри людина у розпалі відчаю! Та Ксенія надалі не має ні про що здогадуватися. Надто вже вона шанує пам'ять бабці, справді, це може боляче її зачепити.
Ксенія душі не чула за ним. Її наївна прихильність водночас і зворушувала, і лякала його. Лякала тим, що він боявся ненавмисно не справдити її надій. Тож він щосили намагався підтримати в її очах той образ гідного любові чоловіка, що ніс її на руках путівцем місяць тому.
Вона неохоче відпускала його від себе та не приховувала втіхи за його повернення. Своєю чергою, він повсякчас дорікав собі в тому, що не був відданий їй так само, як вона йому. Він ловив себе на ставленні до неї радше прагматичному, аніж чуттєвому, і сам через те змушував себе страждати. Аби збудити в собі ніжні почуття, на які вона, звісно ж, заслуговувала, він силкувався зосередити увагу на її чеснотах, а найперше, на її безкорисливій, безумовній відданості – така рідкісна вдача! Втім, з цього шляхетного наміру пуття небагато було.
За декілька днів, всупереч очікуванням, напад поновився. Він прокинувся прикутим до ліжка, не чуючи ані рук, ані ніг, незмога ворухнутися, як часом буває уві сні, коли тіло стає некерованим. Ксенія злякалася, торкнувшись його щоки.
– Який ти холодний! – вона спрямувала погляд на відчинене вікно. – Знову воно відчинене! Як це тобі вдається бути таким безтурботним!    
Нівроку, здогадався він, вона мала на увазі Тихона!
Ксенія заборонила йому вставати з ліжка, напоїла гарячим молоком, приклала грілку до ніг та вкрила декількома ковдрами. Хоч би там що, а схоже, вона зналася на цьому.
Віктор Гаврилович, зазирнувши наостанок перед від'їздом на Кавказ, порадив сорокаградусні ліки як універсальний засіб при будь-яких нездужаннях, поза виразкою шлунку.
– Саме їду підлікуватися, ванни поприймати, попити водиці, бо вже так приперло, що далі терпіти несила. Авжеж, любі мої, із шлунком жартувати не раджу.    
Згодом страждальний вираз з його обличчя зник, він нахилився до Андрія.
– Андрію, впевнений, ти незабаром одужаєш... Отож буде невеличке прохання. Моя половина від мене з'їхала. Я на два тижні залишаю помешкання, знаєш, у мене там добра всілякого поназбиралося (він знав), то ти вже там приглядай, гаразд?
– Ключі де? – замість відповіді коротко поцікавився Андрій.    
– Ключі? – розгубився той. – Які ключі? Авжеж… Ні… На це немає потреби. Я крізь шпарину в рамі витягну на балкон виносний вимикач, ти лише клацни – світло відразу ж запалає. Нехай вважають, начебто у помешканні хтось є. Згода?     
Про себе Андрій всміхнувся: нещодавно вони з Ксенією бачили монтерів, що встановлювали у нього охоронну сигналізацію. У відповідь же тільки ствердно хитнув головою.
– А відтак, домовилися. А я тобі щось з Кавказу привезу, неодмінно. Що тобі привезти?    
– Папаху, – бовкнув він, не замислюючись.    
Сусід з якнайповажнішим виглядом почухав себе у потилиці, та враз рішуче махнув рукою.
– Ех, згода, слово по слову. Буде тобі папаха!    
– Вікторе Гавриловичу, – з кухні визирнула Ксенія, – я вже заварюю вам каву, вашу улюблену, по-турецькому.   
– Ксенія, золотко! – він ляснув Андрія по плечу. – Оце б мені таку дружину!   

3.2

Андрій не знав, що й гадати. Якщо над вечір він почувався значно краще, то вранці ненависна слабкість вже охоплювала мало не кожну клітку його тіла. Клякнули руки й ноги. На початку серпня він лише й мріяв, що про пухову ковдру та розпалену піч. Це було таке відчуття, немов він перетнув сімдесятирічну межу.
Тим паче Ксенія була неабияк здивована, виявивши сліди брудних підошов на своїй начищеній до блискоту підлозі. Хтось на сходовій клітці розсипав крейду. Зараз її власна підлога мала на собі чіткі відбитки білих слідів.
– Куди це ти виходив вночі?      
– Я? – і собі здивувався Андрій. – З чого ти взяла? Я цілу ніч проспав наче вбитий.     
– А сліди? Звідки вони узялися?      
– Ти що, за сновиду мене маєш?       
– Але до моїх мешт вони жодним чином не пасують. Поглянь, вони ж удвічі більші… Втім, здається, я знаю, хто міг залишити такий слід, – її обличчя стало попелясто-сірим, – у кого такий же завбільшки черевик.     
– Ні, благаю тебе, не треба! – Андрій схопився за голову. – І чути не бажаю про це!      
Та Ксенія пустила повз вуха його протест.
– Він тут був, – шморгнувши плечима так, начебто нею щойно проповз тарантул, запевнила вона. – І вкотре тягнув з тебе. Який жах!      
А що, коли зрештою вона бодай у чомусь має рацію? – знову підкрався сумнів. Лікарі неспроможні знайти причину. Натомість у Ксенії напоготові відповідь на будь-яке запитання. Він мерзлякувато зіщулився. Ні, геть ці думки! Врешті-решт, наслідити міг і сусід, коли востаннє заходив перед від'їздом.
– Та я б напевне прокинувся, – знайшов він, чим заперечити.     
– Помиляєшся. Він насамперед присипляє, маючи ключ до твого й мого полів, це зовсім не важко.    
– Адже я і сам щойно визнав, що спав як убитий, – розгублено підтвердив Андрій. – Намагаюся пригадати, що ж мені наснилося, та все марно. Ніч промайнула, наче одна мить.     
– От бачиш. Слід дотримуватися обережності. Вночі потрапити до помешкання, приспавши нас обох, для нього – дурниця, краще спосіб не вигадаєш.    
– Але ж так він може приспати нас будь-якої миті.     
Ксенія звела вказівний палець.     
– За однієї умови. Він мусить підійти достатньо близько. Не слід забувати про це ані на хвилину. Відтак, спати нам доведеться почергово.    
– Ти себе виснажуєш, – заперечив він, та згодом дійшов висновку, що коли відмовитися, то Ксенія, наскільки він її знає, усе візьме на себе. – Та гаразд, я згоден.    
– Наче ми справді маємо вибір!    
– Будь певна, Андрій Лосьєв ніколи не здається.     
Проте Ксенія не поділяла його оптимізму.
– Ти ще не знаєш, з ким маєш справу.    
– Не біда. Адже ми удвох, еге ж?    
Її погляд несподівано посвітлішав.
– Так, маєш рацію. І я тебе нікому не віддам.    
– У мене відважний захисник. З таким нема чого хвилюватися, – і він посміхнувся власній дипломатії.     


Завдяки турботам Ксенії Андрій почав упевнено видужувати. Щогодини вона пригощала його трав'яним відваром, рецепт котрого був відомий лише їй. Згодом вона зварила йому крутий курячий бульйон, трохи червоного сухого вина збудило апетит, і він почувся досить зміцнілим, аби звестися на ноги.
Найближчу ніч вона дозволила йому поспати, сама перебувши її до світа у кріслі, і лише вранці з очима, червоними від нічниці, помінялася з ним місцями. Він м'яко дорікнув їй у тому, що вона не збудила його серед ночі, всупереч обіцянці, та дбайливо, навчаючись у неї, поправив їй ковдру.
Вони встановили години чергування і спали тепер за чергою. Ніч минала таким чином. Спочатку чергувала Ксенія, тоді як Андрій вилежувався сам у ліжку, згодом вони мінялися: Ксенія йшла відпочивати до ліжка, а він сідав у крісло та, дочекавшись, коли вона засне, підкладав під голову подушку та як ніде нічого додивлявся перепинений сон. Днями він нічого не бачив, поза стінами власного помешкання. Виходили вони лише удвох, та й то ненадовго. Він перечитав усі непрочитані книги з власної бібліотеки та узявся до старих часописів.
На запрошення подивитися матч з футболу чи ще абикуди піти від старих друзів йому доводилося відповідати відмовою. Незабаром телефон перестав дзвонити. Він почувався так, немов його висадили на незаселений острів. Ксенію анітрохи не обтяжував такий стан речей, у безтурботному спокої в'язала вона перед телевізором, по десять разів на день проглядаючи серію рекламних роликів, від яких у нього з'являлося непереборне бажання з головою залізти під ковдру. Він з дитинства не звик удень перебувати там, де йому зазвичай доводилося спати, хіба що друзі збиралися у нього вдома. Він був справжній блукач. Натомість Ксенію навіть тішило його вимушене ув'язнення, вона отримала рідкісну можливість цілодобово догоджати його бажанням, готувати для нього обіди, прати його забруднені штани без остраху, що на ранок йому ні в чому буде вийти з хати, вона стала його єдиним співбесідником, тож мимоволі він ділився з нею своїми потаємними думками. Ні до кого було звернутися за порадою, хіба як до неї. Це була межа її мрій: стати йому незамінною. Для неї важили затишно обставлена вітальня у вечірньому напівсвітлі, бубоніння дощу, яке вривається крізь кватирку, шкварчання олії на пательні – все це були ознаки того, що її чоловікові нікуди поспішати, що він там, у домашньому халаті та кімнатних пантофлях ліниво розкинувся у м'якому кріслі, досяжний її, Ксеніним, пестощам.
Тихон виплив просто на нього з мороку ночі. Він скрадався дуже обережно, проте Андрій відчув його наближення з холодку, що віяв від нього. Ось він! На його обличчя несила було дивитися: залите кров'ю, спотворене зміїною втіхою від передчуття очікуваної зустрічі. Він був чимраз ближче й ближче. Його мертві очі вкрадливо посміхалися жертві. Андрія пройняло тремтіння.
Йому видалося, він зойкнув, хоча власного голосу так і не почув. Розплющивши очі, ще деякий час він приходив до тями, переконуючись, що це був тільки сон. Світанок добувався крізь жовтаві фіранки, сповнюючи приміщення золотавим сяйвом. Ксенія непробудно спала, згорнувшись калачиком, обличчям до стіни. Він сам напівлежав у кріслі, випроставши ноги та впустивши голову на бильце. Ногами розгулював вітер. Звідки ж протяг? Той був насправді.
Потягуючись, він звівся та наблизився до порогу. Вхідні двері були погано причинені, між ними й одвірком залишалася щілина у два пальці завширшки. Певне, Ксенія виносила сміття, та забула зачинити. Він їй нічого не скаже, бо ще знепритомніє.
Далися ж йому взнаки усі ці страхи! Мабуть, він і сам увійшов у роль. Якщо вже страхіття йому сняться… Сміх один! Так, але разом з тим спробуй лише натякнути Ксенії...
Вона ворухнулася, питаючи млявим голосом:
– Чому грюкнули двері?    
– Виносив на звалище всілякий непотріб. Давно мав на меті звільнити шафу.    
– Не вартувало. Поклав би коло смітника, я б заразом і винесла.    
– Пусте! Однаково від ранку до вечора посиденьки справляю.     
Ксенія прокинулася остаточно. Вона звелася, не встаючи з ліжка, та поглянула на нього з докором.
– Як тобі язик повертається таке казати, коли твоє, та й моє життя у небезпеці! Тобі слід набратися терпцю.    
– Власне терплячка мені невдовзі увірветься. Я чую одне й те саме протягом тижня, не дочекаюся, коли все дійде краю.    
– Звірся на мене. Він вже втрачає сили. Ще трохи – і ти його довіку не побачиш, обіцяю тобі.    
– Лише про це і мрію! – він гмикнув собі під ніс. – Безсмертний Тихон!     
– Не смійся, – попередила вона так, ніби він вчинив блюзнірство.   
Її голос подіяв на нього, як голос контролера у тролейбусі. Він був загрозливий та несхильний до компромісів.
– Я відчуваю, він десь поблизу. Його час наскінчу, це так, але, поза нами, про це знає також і він. Зараз він здатний на все. Для нього це питання життя та смерті.      
– Гаразд, вибач, – з нею і справді за краще було прип'ясти язика та у всьому погоджуватися.


Глупої ночі пролунав дзвінок у двері. Черга чатувати була Ксенії. Андрій подумки звернувся до себе крізь сон: «Я сумлінно заробив собі право на відключку чотирма годинами розкладання пасьянсу, та й то поспати не дадуть!».
Ксенія відчиняти не квапилася. Вона сиділа у кріслі, підібгавши ноги й ховаючись під ковдрою. Дзвінок настирливо пролунав удруге. Він розплющив очі й запитливо поглянув на неї. Якнайщільніше кутаючись у ковдру, вона сторожко дослухалася шерехів, що долинали зі сходового майданчика. Він підвівся на лікті, Ксенія приклала палець до губів: тихіше!
Либонь, вона сподівалася, що нічні гості потупцюють під дверима та врешті дадуть їм спокій. Але ті уперто не бажали йти геть. Тоді Андрій сам вирішив відчинити двері. Здогадавшись, що він має на меті зробити, Ксенія схопилася та випередила його, прочовгавши босоніж незастеленою підлогою. Притулившись до дверей, вона запитала тремтливим від хвилювання голосом:
– Хто там?    
Їй голосно відповіли:
– Відчиняйте, поліція!      
Вона за порадою озирнулася на Андрія. Той лише здивовано знизав плечима. Тоді вона прочинила двері та в щілину, залишену ланцюжком, з недовірою озирнула поліційні кашкети.
– Відчиняйте, відчиняйте, – владно зажадали звідти.    
Ксенія неохоче скинула ланцюжок. Поріг переступили двоє поліціянтів: перший – старший за віком, у сержантській формі, другий – значно молодший, і цей другий скромно намагався триматися позаду, немов йому було ніяково за них обидвох через те, що вони підвели з ліжка ні в чому не винних громадян.
– Чи вам відомо, де зараз перебуває ваш сусід? – старший, котрому належав той самий голос, очима вказав на двері до помешкання Віктора Гавриловича.    
– Він попередив, що виїжджає на відпочинок, – відповів Андрій, – на Кавказ, точніше не скажу, й мав на меті пробути там, за його словами, решту місяця або щось таке.     
– Спрацювала сигналізація, – пояснив поліціянт. – Хтось намагався дістатися всередину – двері були відчинені, – та, коли ми під'їхали, мабуть, помітив «блималку» і встиг втекти. Поза вами, на сходовому майданчику більше ніхто не мешкає. Ви нічого не чули?    
– Ви нас щойно збудили, – за обидвох вдруге відповів Андрій.     
Сержант зауважив натяк та з квасним виразом запропонував пройти вкупі з ними до сусіднього помешкання, аби перевірити, чи не вкрадено чогось.
Андрій давно не був у сусіда – той не надто охоче пускав до себе гостей – і дістав можливість помилуватися на вибагливе оточення Віктора Гавриловича, так, ніби ганьбою для нього було б не володіти унітазом з крантиком та пристроєм для озонування повітря.
Та на перший погляд усе було на місці. Він засвідчив це перед поліціянтами.
– Ми його злякали, – впевнено дійшов висновку сержант. – Злочинець не знав, що квартира на сигналізації, інакше б навіть і не поткнувся.      
Андрій не ризикнув сперечатися. Його увагу привернули двері на балкон. Вони були причинені, та, щойно поліціянт потягнув за ручку, вільно подалися. Балкон сполучався з їхнім помешканням, достатньо було перелізти через парапет. Когось на кшталт Тихона не зупинила б і височина. Він вкотре упіймав себе на згадці про Тихона. От лихо! Байки Ксенії мимохіть розбурхували його підсвідомість, наполегливо прокладали шлях углиб серця, підтримуючи його у нескінченному внутрішньому очікуванні.
– Натомість він напевно знав, що господарі у від'їзді, – продовжував сержант повчальним тоном. – Злодій увійде до помешкання, лише коли матиме впевненість, що вдома нікого немає. Квартирний злодій, «ведмежатник», не тягає за собою знарядь убивства. Напоткнувшись на господарів чи випадкових свідків, він радше втече, у крайньому разі – налякає. Тому звичний для нього час  – над полудень, коли господарі на роботі, діти у школі, а домогосподарка вибігла до крамниці по молоко. Передусім він задзвонить декілька разів, а якщо, понад сподівання, буде кому відчинити двері, то запитає, чи не тут мешкає шофер Микола. Цього разу він діяв певнісінько. Вочевидь, за цим помешканням стежили давно. Не виключено, що навідник – хтось, хто добре знає господарів, – він уважно подивився в обличчя Андрієві, згодом – Ксенії.     
– Віктор Гаврилович остерігався пограбування, і як виявляється, небезпідставно, отож прагнув не афішувати свій від'їзд, та, як на мене, про це давно здогадався увесь будинок, – запевнив Андрій, визнавши за краще не зауважити його пильного погляду.  
– Можливо, можливо, – ухильно відповів поліціянт та пройшовся вітальнею з кутка в куток, постукуючи кісточками пальців по бильцях стільців, що оточували обідній стіл. – В останній розкрученій нами справі навідником виявився звільнений незадовго перед тим працівник цього ж таки закладу. Вкрадено, щоправда, було на гріш, але натомість знятий з посади директор, що його звільнив, – за незабезпечення цілісності, – він вдруге змінив тон. – Дякуємо за сприяння. Надалі будьте уважні. Сигналізація – річ надійна, але не бездоганна. Хтозна, зломник може вдатися до ще однієї спроби.     
Він насунув на лоб кашкета і, побажавши добраніч, рушив сходами донизу. Його помічник промимрив щось схоже на вибачення за клопіт та наздогнав старшого.
За вікном саме займався рожевий світанок.
– Поспиш? – запропонував Андрій Ксенії, щойно вони пішли.    
– Ні. Поспи ти, а я посиджу.    
Вони сиділи одне проти одного, і ніхто не йшов на поступку. Худі руки Ксенії лежали на її гострих колінах. Він бачив синці у неї попід очима. Вона була наче травинка під вітром. Та без краю дивувала його неймовірним поєднанням кволості й упертості.
Чи не найбільший острах дитячих років викликало в ньому уявлення про те, як він по власній смерті лежатиме у наглухо забитій труні, та ще й присипаний зверху товстим шаром землі – для надійності, аби не видостався. Тепер йому здавалося, ніби стеля нависає страхітливо низько, попросту таки тисне на нього своїми балками, п'ятсоткілограмовим, а може, й п'ятитонним вантажем. Раніше він над цим не замислювався, а тут нагло з'явилося невідчепне бажання змінити помешкання на інше, у старому будинку, де стелі трохи вищі.
Добуваючись крізь гілки старого платану, сонце вже сліпило очі. Андрій розтер оголені руки поблизу ліктів та усвідомив, що геть задубів.
– Ні, знаєш, це понад мої сили! – не здаючи собі з того справи, він схопився та під впливом раптової зненависті зірвав з себе халат, подарований Ксенією до дня весілля. – Ми лише тим і заклопотані, що від когось ховаємося. Можливо, тобі це не надто заважає, але таке життя не для мене. Все, годі. Де мої штани?   
– Що це ти надумав? – спитала вона занепокоєно.    
– Збирайся! Ми йдемо з хати!     
– Куди це?    
– Поїдемо… скажімо, в універсам. Треба ж закупити продукти.   
– Ми це у змозі зробити і в нашій крамниці, – нагадала вона.      
– Справді, у змозі. Але ж нам кортить відвідати універсам, адже так?      
– Він тільки на це й чекає, ти з'їхав з глузду!       
– На разі ще ні. Та я напевне збожеволію, якщо посиджу ще принаймні день відлюдно, тремтячи з жаху перед мерцем!     
– Ти мені не віриш! – за крок до істерики Ксенія удалася у розпач.  
– А на що ти сподівалася? Гадала, я отак відразу дійму віри, ніби все це справа рук воскреслого небіжчика? Чи не забагато ти від мене вимагаєш? – він навіть не встиг помітити, як у нього це зринуло з язика, Ксенія була вражена, а він сам надто збуджений, аби стежити за словами. – Справді, – він вже не міг зупинитися, – те, що з нами коїться – дивно, дуже дивно. Але поміж тим я реаліст, пробач, таким вже народився, тож вірю лише в те, чого можу торкнутися.    
Він шпурнув халат на крісло, у якому перебув увесь останній тиждень.
Ксенія пригнічено впустила голову. Для нього це була несподівана приємність, бачити її такою, куди поділися обіцянки, що їх він неодноразово давав самому собі, – у неї ж навчитися великодушності!
– Гаразд, я тебе не силуватиму, – тихо відповіла вона, раптом виявивши різку зміну до покори. – Не бажаю, аби ти робив щось винятково на догоду мені. Не потрібно мені від тебе нічого такого.    
Та Андрій не здивувався зміні настрою, а лише поклав його на карб власної правоти. Своєю чергою, він уже взяв під сумнів, чи варто було чинити з нею аж так безжально.
– Заспокойся. Ми не пробудемо там довго. З'їздимо туди й назад. Лише розважимося трохи. Натомість вечір цілком буде наш. Ти навчиш мене церувати шкарпетки.     
Він знав, що пропозиція їй сподобається. Її кидало у захват вже те, що він приділяв їй увагу. А йому і так байдуже, що загадати рукам найближчого вечора.

3.3

О цій порі в універсамі за тиском не дотовпитися: довгі черги біля кас, низки вщерть наповнених візків. Сметана, молоко, консерви, компоти. Андрій втомився читати написи на банках, тоді як Ксенія заганяла продавця у м'ясному відділі, змусивши його перекинути гори філейки. 
Вона помахала йому рукою, підкликаючи через усю залу. Він насилу подолав у собі роздратування: вона вже привернула увагу своєю екстравагантною безпосередністю, а тепер, що ж, усі мають переконатися, що він її чоловік?
– Любий, поглянь, може, нам купити ще й курку? Я взяла м'ясо, але тобі ж смакує, коли я до котлет додаю курятину.   
– Так, звісно, – погодився він, аби тільки чимшвидше відійти від прилавка.    
Ксенія сама або не помічала, або не вбачала нічого ганебного в тому, що викликала загальну цікавість. Утім, відтоді вона ще жодного разу не згадала Тихона – за це лише він мав бути їй вдячним.
Під її щебетання вони стали в чергу до каси. Тут вона запалилася, побачивши ананаси у візках.
– Любиш ананаси? – запитала вона з надією та дитячим захопленням, а дізнавшись, що він їх не зносить, неймовірно засмутилася.    
Вона розповіла, як одного разу бабця привезла цілий кошик ананасів, подарованих кимось з чорних студентів. Тоді ананаси були ще вдивовижу, батьки дозволили їй скуштувати, а решту мали на меті знести на ринок, та Ксенія несподівано учинила опір, пообіцявши з'їсти увесь кошик – ще б пак, бабусин подарунок! На біду, вона зрештою дотримала слова, поквитавшись тим, що згодом через цілу ніч хапалася за живіт.
Андрій слухав неуважно. Він звик до того, що за кожної слушної нагоди мова торкалася бабці. Це була її улюблена тема. Спогади про бабусю її надихали.
Тим часом його зацікавило молоде подружжя з білявим дитинчам, що сиділо верхи на батькові. Малеча тягнулася до візка з якимись солодощами, а батьки намагалися покласти край її спробам. Вони мали стільки спільних інтересів, лише дитина чого була варта, тож усі ці, безумовно, приємні клопоти напевно не залишали часу замислитися над тим, що їх поєднувало. Отак завжди: щасливі одні, а усвідомлюють це інші.
Раптом невідомо звідки узявся протяг. Дивна річ: літо – і зимне повітря? Щойно зараз він зауважив, що у цьому супермаркеті доволі таки прохолодно, ба наче снігом по спині тре. Навіть шкіра вкрилася сиротами. Він мерзлякувато шморгнув плечима – швидше б на брук, там щосили палило серпневе сонце.
Ксенія враз тихо скрикнула та притулилася до його грудей. Те, що її налякало, знаходилося у нього за плечима, він не міг цього бачити, вона сама скула його обіймами, проте її спотворене жахом обличчя свідчило, що там щось та коїться. Насилу йому вдалося відірвати її від себе, та, озирнувшись, він не зауважив нічого, що б виправдало її поведінку. На початках вона не спромоглася пустити ані пари з уст, лише відкривала рота, марно намагаючись щось вимовити – від хвилювання слова застрявали у горлі. Врешті-решт він почув її хрип:
– Борис!.. Він там!    
Андрій вдруге осягнув уважним поглядом потік людей, що виходили з універсаму, та не угледів нікого, схожого на Тихона.
– Тобі примарилося, – спробував він заспокоїти Ксенію, не вбачаючи нічого дивовижного в тому, що вона помилилася, останнім часом вона була вкрай знервована. – Немає там ніякого Тихона!       
– Він щойно там був! – наполегливо переконувала Ксенія. – Я його бачила на власні очі! Мабуть, він здогадався, що я його помітила, й одразу ж розчинився у натовпі. Невже ти не ймеш мені віри?      
Він важко зітхнув.
– Послухай, ти майже не спиш. Дві-три години на добу – хіба це сон? Таке навантаження понад силу навіть найвитривалішій людині. Перш за все тобі слід виспатися.     
– Вважаєш, ніби я вигадала? – ображено дорікнула вона.   
– Я не знаю. Зрозумій…   
Вона відвернулася, аби він не бачив сліз.
– А я напевне знаю, що це був він. Не конче треба його бачити. Коли він починає тягнути, відчуваєш такий холод, немов тебе запхали до морозильної камери. Щойно я відчула це знову.    
Андрій здригнувся. Протяг зник, щокожної хвилини стрімко теплішало.
– Що ти зараз казала?..


Підкоряючись мертвій тиші бібліотечної зали, він прагнув ступати якомога м'якше, та старий паркет настільки гучно рипів під килимком, що, здавалося, увесь світ мав довідатися про те, що Андрій Лосьєв переступив поріг бібліотеки Кримського медичного університету.
Невпевненою ходою він обійшов довгі ряди стелажів, і лише у дальньому кутку побачив стіл, завалений теками, за яким, утім, нікого не було. Він нетерпляче зазирнув до декількох найближчих проходів, але й там не виявилося нікого. Та й взагалі, читацький зал був порожнім, він не бачив ані лялечки. З-поза дверей, що провадили до сховища, пролунали квапливі кроки, і звідти вийшла сухопара, та зрештою інтелігентна пані в окулярах з товстими скельцями. Запитливо втупилася вона у єдиного відвідувача. Він збагнув, що негайно має щось вигадати, та позаяк вигадувати будь-що хитромудре було вже запізно, довелося запитати навпростець, чи є у бібліотечній картотеці ім'я професора Вержбицької. Бібліотекарка охоче заходилася висувати один по одному довжелезні ящики, у котрих, судячи з усього, і розташувалася картотека. Щось, мабуть, їй врешті пощастило знайти, бо вона запам'ятала номер з картки та пішла з ним до архіву, запропонувавши зачекати з п'ять хвилин.
Насправді ж вона була відсутня набагато довше. За цей час він двічі обійшов стелажі, забиті книгами. Вражаюче, скільки усього, виявляється, видано у царині медицини, і якби все, що написане, та ще й допомагало лікувати, то, ймовірно, сьогодні не залишилося б жодного хворого.
Нарешті бібліотекарка повернулася. Під пахвою вона тримала декілька товстих підшивок у грубій палітурці та з позначками: 1948, 1949, 1950 р.р.
– Дещо є, – повідомила вона.– Вам ще поталанило, нам бракує площ, отож випуски понад трицятирічну давність ми знищуємо. Вважається, що вони втратили свою актуальність.    
Хоча це не належало до її обов'язків, вона допомогла йому відшукати властиві місця. Пожовклі сторінки віялом вилітали з-під її натренованих пальців.
Професорові Вержбицькій належала серія статей щодо кардіальної астми. З хвилюванням вчитувався він в рядки, виведені бабусею, на яку Ксенія трохи не молилася. Мало що у них він тямив. Одне незаперечно: жодним словом не згадувалося там про біополя. Ксенія казала, що бабця присвятила цьому життя. Принаймні бодай якийсь натяк!
Він згорнув останній альбом.
– Тут усі праці професора Вержбицької?     
– Інших у нас немає. А коли що й було, то давно знищено. Лише це і збереглося.
А може, збігло йому на думку, і справді все її життя було в тому єдиному рукописі, про який згадувала Ксенія?
– Яка у вас тема? – раптом запитала бібліотекарка.    
– Що? – не зрозумів Андрій.     
– Назва вашої дисертації. Чи може що там у вас?    
– А, то ось ви про що... Ну, це пов'язано… з біополями.    
Вона із спантеличеним виглядом уп'ялася в стелю.
– Ні, знаєте, – нарешті визнала вона зніяковіло, – такі публікації мені досі не наверталися на око. А я працюю тут вже п'ятнацятий рік. Справді, вам не пощастило з вибором теми. У нашому університеті найчастіше дисертації захищають по серцево-судинних. Це вже традиція.    
– Авжеж! Даруйте, що потурбував, – він мав повернути їй останню підшивку, як раптом щось його напоумило.     
Він вдруге знайшов сторінку, яка щойно була у нього при очах. Перед заголовком, там, де зазвичай стоїть ім'я автора, поряд з прізвищем Вержбицької було ще одне, цього разу він потурбувався його запам'ятати: Грінберг. А. Грінберг. Подумки Андрій вимовив його декілька разів, аби не забути. Цей Грінберг був за співавтора Вержбицької, тож мав би знати, що вона досліджувала насправді. Можливо, він один з її асистентів, що виконували усю чорнову роботу. Так чи сяк, але це єдиний допис, написаний нею у співавторстві будь-з-ким.
– Хто такий Грінберг? – запитав він, сподіваючись, що бібліотекарка, пропрацювавши чотирнацять років на своєму місці, щось про нього чула.    
– Якщо – Анатолій Олександрович, то це – професор нашого університету. Втім, він вже на пенсії. У такому віці час подбати про власне здоров'я.     
– Ви знали його?    
– Не вельми. Інколи він приходив, аби, як і ви, перегорнути підшивки минулих часів. Та як на мене, це було у нього лише нападом ностальгії. Я не помічала, аби він з ними працював, як молоді аспіранти – з ручкою та зошитом. Стареча хвороба. Що й казати, вчасно пішов на пенсію.   
– Де б я міг отримати його адресу?     
Вона невпевнено знизала плечима.
– Спробуйте звернутися у відділ кадрів.


Андрій учинив за її порадою, лише цього разу відрекомендувався журналістом. Сивому, з ветеранськими колодками на маринарці чільникові відділу кадрів припало до серця, що їх забуте покоління знов привернуло увагу преси, тож він власноруч дістав особову справу професора Грінберга.
Професор жив у старій частині міста, в районі вулиць Желябова та Жуковського, у будинку дореволюційної побудови. Роками тут не бачили жодних змін, і, мабуть, це відповідало його напряму думок, з тією лише різницею, що він був сучасник Кірова, а не Жуковського. Сонцю, що намагалося зазирнути у вузький, викладений плитами дворик, здається, ще жодного разу не пощастило торкнутися землі, отож затінок, прохолода й вогкість владарювали тут о будь-якій порі дня.
Андрій натиснув кнопку дзвінка та довго дослухався човгаючих кроків. Вщухли вони лиш під самісіньким порогом, а центр очка враз потьмянів, – отже, його роздивлялися. Спливав час. Він занепокоївся: чи відчинить господар незнайомій людині? Злякавшись, що той волітиме вдати з себе глухого, він нахилився до очка й голосно проказав, вдивляючись у його темний отвір:
– Не бійтеся! Я журналіст. Вашу адресу мені дали в університеті. Я про вас напишу.    
Почув той чи ні, але вагання вирішилося на користь гостя. Двері обережно прочинилися. Крізь щілину напівбожевільними очима на нього боязко поглянув якийсь старий. Його голова здавалася увігнаною в плечі, а з-поза вух настовбурчилися посивілі залишки шевелюри. Комір фланелевої сорочки був наглухо застебнутий.
– Анатолію Олександровичу, я журналіст. У мене до вас декілька запитань… Ви дозволите увійти? – наполіг Андрій, позаяк той не квапився відчинити двері ширше.     
Господар якось неохоче, але таки впустив його до помешкання. У ніс одразу ж тхнув специфічний прілий запах, як буває, коли вікна повсякчас тримати зачиненими. Засунуті фіранки прислужилися довчасному присмеркові, а надто у поєднанні зі старими, майже антикварними меблями чорного кольору. Тишу та спокій підкреслювало мірне цокання настінного годинника.
– Я вас слухаю, – непривітно бовкнув господар, не дозволивши йому як слід оглянути приміщення. Його голос був таким же скрипучим, як і пересохлі сходинки дерев'яних сходів, котрими Андрій підіймався хвилину тому.    
Грінберг наполовину висунув один з стільців, що оточували заокруглений стіл. Той хитнувся, щойно Андрій на нього сів. Професор, мабуть, не мав наміру довго терпіти непроханого гостя. І куди він тільки час діває, дивувався Андрій. Він розпочав з дифірамбів університету, сподіваючись перш за все здобути прихильність співбесідника. Марно. Старий байдуже вислухав довідку про досягнення регіональної медицини, отриману ним у стінах бібліотеки. Тоді він зазначив, що прочитав один з його дописів, маючи на оці написаний у співавторстві з Вержбицькою, та водночас дав на здогад, що йому відомо, наскільки вчені вже з певним ім'ям полюбляють пожити чиюсь працю, і що згаданий допис, оприлюднений за участю обох, вигідно відрізняється від решти, написаних нею самою.
Старий негайно пожвавився. Відтепер Андрій знав, на чому слід грати. Очі старого професора, насправді не такі вже й божевільні, заблищали, варто було йому зануритися у спогади.
Добравши слушної миті, Андрій запитав про біополя. Той украй здивувався.
– Біополя? Тобто нетрадиційна медицина? Боже борони! Хіба ви не знаєте, як під той час до цього ставилися? Хто б узяв на себе таку сміливість?     
– Можливо, саме тому Вержбицька і уникала посвячувати будь-кого у свої дослідження? Мабуть, вона працювала сама?   
– Нісенітниця, – переконано заперечив професор. – Їй неодмінно знадобилася б лабораторія з усім устаткуванням. Даруйте, вам тяжко збагнути, ви не фахівець. Та повірте, біополе невидиме й нечутне, воно позбавлене запаху, побачити його можна лише за допомогою приладів, тестування, хемічних аналізів тощо. Поодинці жоден геній з цим не впорається. Своєю чергою запевняю, що наш гурт до цього не був причетний. Двацять років… майже двацять років я без нарікань працював на неї, аж поки не стало зрозумілим: згаяний час вже не надолужити. Я мав найкращий диплом. Блискуча перспектива. Власне через це вона й запросила мене до себе! Мені заздрили. Подумати лише, не кожному випадала така честь – працювати у самої Вержбицької! Та минуло двацять років, і вийшло на яв, що я – ніхто.     
– Ви мали поважну причину, аби її зненавидіти.   
– Ясна річ. Але у певному віці людина відкидає думки про помсту. До того ж, слід віддати їй належне. У неї був рідкісний організаторський хист. Так, вона використовувала всіх, хто з нею працював, вона живилася нашими мізками, вона виймала з них геть усе. Та водночас неможливо було почуватися ураженим. Втішаючись у променях слави, вона не забувала з найчарівнішою посмішкою нагадати кожному про те, що без його допомоги вона б нізащо цього не зажила. Вражаюче: такого визнання цілком вистачало, аби людина пішла задоволеною… – Грінберг щось пригадав. – Стривайте!    
Він довго порпався у сусідньому покої, нарешті, човгаючи підлогою, повернувся з світлиною в руці.
– Ось, – простягнув він її Андрієві, – погляньте-но.   
Це було чорно-біле, у фігурній рамці – оддавна вже таких не робили, – гуртове фото на тлі головного корпусу. Нанизу – позначка, та ж сама, що й на підшивці в архіві університету: 1949 рік. Повоєнний час. Підібрані догори зачіски, щільно облягаючі сукні, широчезні холоші. В очах – захоплюючий ідеалізм.
Посередині – вродлива жінка, що віддалено нагадувала Ксенію. Проте це була схожість лебедя з «бридким каченям». До її сукні пришпилена червона троянда, він не міг знати її колір, та був цього певний. Rosa rubra flos amoris. Червоні троянди – квіти кохання. Так кажуть мовою медиків.
Ніготь професора зупинився на крайній постаті худорлявого юнака в піджачку з комірцем навипуск – наймолодшого та єдиного, хто не був при краватці.
– Це ваш відданий слуга, тоді щойно аспірант, – пояснив він зворушено.     
Через одного була професор Вержбицька, жінка з пришпиленою трояндою.
– Тут увесь гурт. Серед живих нікого не залишилося, я сам один.    
Широкоплечий чоловік років близько сорока, що стояв поряд, обіймав її за плече.
– Прихильність, здається, розподіляється не однаковою мірою, – зауважив Андрій.        
– Маєте рацію, – погодився старий. – Вони одружилися за місяць. Це її другий чоловік.     
– Другий, а хто ж був перший?     
– Її колишній однокурсник. Ну, знаєте, як це буває. Перше кохання. Палкі почуття зашвидко згасають. Він мав намір з нею розлучитися, вона була проти. Він виїхав, вона – за ним.      
– Але зрештою вони ж розлучилися?     
Старий зволікав.
– Усе вирішилося само по собі. Він помер.    
– Розумію, як важко їй було це знести. Поміж тим тут вона красуня, еге ж? Відтак, чом би їй вдруге не піти заміж?.. То кажете, ця людина була їй за другого чоловіка? – перепитав Андрій, вказуючи на фото.     
– Але й не останнім. На жаль, вони не прожили спільно і двох років.      
– Що ж сталося?    
Старий розвів руками.
– Ніхто не знає, скільки йому відведено жити.    
Андрій тямущо хитнув головою.
– І за кого ж вона віддалася втретє?    
– За певного юриста. Втім, він був не з нашого кола. Я його бачив лише одного разу, на весіллі. Ні до, ні після цього ми більше не зустрічалися.   
– І як? Нарешті, знайшла вона своє щастя?     
Професор зітхнув.
– Цей шлюб протривав, здається, на рік довше. Дужа, насправді, жінка, поховала трьох. Три заміжжя, і всі... завдали їй стільки страждань!     
– Нівроку! І цей – теж?!     
– Заспокойтеся, усі вони померли власною смертю.     
– Усі троє?    
– Це збіг. Як і те, що, на перший погляд, усі відзначалися чудовим здоров'ям, захоплювалися спортом тощо. Попросту якось настає мить, і ми раптом усвідомлюємо, що перетнули межу, за котрою – невпевнене очікування. У того, хто перед вами на фото, виявилося заслабке серце. Цей діагноз ставив я сам, – він розвернув до себе світлину, вдивляючись у живого, здорового чоловіка. – Наскільки ж хвороба змінює людей! Коли я бачив його востаннє, на ньому й кровинки не залишилося! Це було за місяць до його смерті. Та, прослуховуючи його грудну клітку, я дістав таке враження, ніби вже сиджу коло трупа – він був геть задубілий, наче мрець.     
Андрій почувся млосно. Він схвильовано засовався, хиткий стілець небезпечно нахилився, ледве що не впав.
– А що, хіба таке трапляється?   
– Це міг бути сторонній ефект дії ліків, – невпевнено відповів професор.     
Вочевидь, старий розповів усе, що знав.
– Мені час іти, – згадав Андрій, підводячись. – Був радий нашому знайомству. Ви мені дуже допомогли.    
– Тепер вам буде про що написати?      
Андрій зовсім забув, що відрекомендувався журналістом.
– О так, звісно! – підтвердив він.  


Світилося повсюди: у вітальні, у передпокою, на кухні й навіть у ванній. Настінне бра, й те палахкотіло крізь червоний абажур, намагаючись зазирнути до трюмо, що грало віддзеркаленням вогнів. Немов гості, які щойно сповнювали помешкання, з наближенням його кроків поховалися по кутках, аби зробити йому несподіванку.
Він загасив світло у ванній, на кухні, але спершу пересвідчившись, що ні там, ні там ніхто не ховається. Один по одному клацали вимикачі. Сухий тріск самотньо, ніби постріл з спортивної рушниці, лунав у цілковитій тиші.
Ксенія спала за столом, схиливши голову на схрещені руки. Вона не чула, коли він увійшов, та нагадувала малечу, яку сон зморив посеред гри. Так міцно спати міг, мабуть, лише той, хто не спав щонайменше дві ночі поспіль.
Андрій обережно узяв її на руки й переніс на ліжко. Голова закинулася назад, тож, придивившись до рис її обличчя, він спробував вдруге порівняти її з бабцею, котру бачив на світлині у професора Грінберга. Куди вже Ксенії було до неї, та певна схожість зрештою існувала.
– Любий, – ледь чутне, а проте полегшене зітхання зринуло з її губ. – Нарешті… Я так довго залишалася сама…      
Решти слів він не розчув. Повіки сіпнулися у марній спробі розплющити очі. Згодом подих сповільнився – вона знову заснула.
Він влаштувався у кріслі, підім'явши під себе подушку. Вибрана ним постава не зазнавала змін, він непокоївся, що крісло може зарипіти й цього разу вже остаточно її збудить. Проте нові враження не дозволяли йому розслабитися, а заснути й поготів. Думка думку побивала, одна по одній, хоча збоку видавалося, ніби він спав.
Сріблясте сяйво місяця залишало на білому простирадлі тремтливу тінь від гілки платану. Ніч сповнювали звуки, як ніколи. У кожному шереху йому ввижалися скрадливі кроки Тихона. Не виключено, що той вже зовсім близько, тут, за дверима, очікує, коли послабиться його увага. Ця думка відігнала геть черговий наступ сонливості.
Сопіння, що долинало з ліжка, несподівано припинилося. Якусь мить тривала тиша, навіть у співі цвіркунів, ніби за змовою, настала довгоочікувана пауза. Раптом він збагнув, що Ксенія вже не спить. Не розплющуючи очі, він на собі відчув її уважний погляд, від якого чомусь стало трішки незатишно.
Вона звелася з ліжка – він наче мав намір щось сказати, аби вона не вважала його за сплячого на чергуванні, але його зупинило те, з якою пересторогою вона це зробила: легенько, навшпиньки, оберігаючи його сон, як він щойно – її. Зглянулася! Вдень-бо він не мав змоги відпочити. Навідувався у бібліотеку, а згодом до професора. Щоправда, їй він так і не наважився зізнатися. Запевнив, ніби подався за допуском до змагань, хоча це була примітивна брехня, позаяк змагання давно добігли краю. Втім, Ксенія знати цього не могла, тож сприймала все за щире золото.
За цю брехню він вже відкупився букетиком троянд, котрий чекав на її захват у скляній вазі на тумбочці. Він вирішив відкласти «пробудження» до тієї миті, коли вона підійде до вази та, попестивши ніжні пелюстки, прошепоче щось на взір: «я знаю, ти мене й досі кохаєш». Крадькома він стежитиме, як її щоками стікають сльози розчулення.
Та вона, здається, не звернула на троянди жодної уваги. Її кроки завмерли у передпокою. Андрій з подивом та неминучим розчаруванням розплющив очі і побачив її зі спини, як вона порпалася біля вхідних дверей. Клацнув замок услід по тому, як провернули ключ. Брязнув повислий ланцюжок. Куди це вона? Але двері вона не рухала. Ксенія так само навшпиньки повернулася назад та лягла до ліжка, навіть не поглянувши туди, де стояли квіти.
Не зважуючись і ворухнутися, Андрій напівлежав у поставі, що враз виявилася напрочуд незручною, та тремтів, охоплений незрозумілим страхом. Ксенія не мала на меті десь йти, це поза сумнівом, вона лише залишила двері незамкненими. Але навіщо? Чи то, радше, для кого?


ЧАСТИНА ЧЕТВЕРТА

4.1

Розтинаючи повітря незримими лопатями, гвинтокрил завис наче в раздумах над гірським плато. Він висів так низько, що заступав собою півнеба. Завдяки цьому люди, що стояли долі, мали змогу не мружитись, задираючи голови, проте що вони там могли побачити: лише його чорний силует, обрамлений, ніби голова ангела, сонячним сяйвом.
Їх було шестеро: двоє санітарів з носилками, лікар «швидкої допомоги» і троє – у поліційній формі. На плато вже стояв гелікоптер, який доставив цих шістьох. Для другого не знайшлося місця, затісний майданчик.
На гвинтокрилі ухвалили рішення: з кабіни полетіли наниз мотузяні сходи.
Троян бачив з висока, як тінь гелікоптера поглинула купку тих, що чекали на долині. Він знав, що серед них буде чільник оперативного відділу севастопольської поліції майор Брагін. Йому, певна річ, лестила ця обставина. Він і давніше співробітничав з Брагіним, та лише як друга особа. Зазвичай справа доручалася досвідченішому слідчому, а він був тільки помічником. Його чотири роки служби в поліції не дозволяли сподіватися на більше. Та зараз ситуація змінилася на його користь. Невеличкий штат слідчого відділу був донезмоги переобтяжений працею, половина його перебувала у відпустках. Неохоче доручаючи поважну справу новачкові, полковник Логінов піклувався лише про те, аби дотягнути до кінця тижня, а там дехто мав вийти з відпустки, і справу можна буде передати у досвідчені руки. Троян був цього свідомий. Сумніви він читав на обличчі свого шефа. Проте у його розпорядженні залишалися ці декілька днів, тож він узяв намір гори перекинути, аби лише скористатися з шансу. Пригнічене, але не знищене шанолюбство непомітно супроводжувало його на протязі усього життя. У школі за ним закріпилася слава замкненого у собі «зубрила». Вступивши на юридичний факультет, він ніколи не був кращим на курсі, та у глибині серця плекав надію стати таким. Згодом чотири роки – «хлопчик на побігеньках». Зараз у нього був гелікоптер, та й сам Брагін зустрічає його з пошаною, змушений йому коритися. Його наповнювало відчуття свого перевершуючого становища, як би втіленого у набраній гелікоптером височині. І він зовсім не бажав з усім цим розлучатися. 
Брагіну було байдуже, Троян чи будь-хто інший. Головне, що шпетитимуть, у разі невдачі, не його, а лаврових вінків йому так чи сяк не бачити. На розгойдувані вітром сходи сміливо став юнак: дрібний на зріст, худорлявий (супроти Брагіна, той налічував близько дев'яноста кілограмів ваги), охайно підстрижений та прилизаний, вбраний у діловий костюм з краваткою, попри спеку. Це був Троян. Брагін мав за плечима чималий стаж, він міг собі дозволити послабити краватку та розстебнути вишній гудзик форменої сорочки, а ще узяти кашкет в руку, допоки вітер виявляв таку міць, що погрожував зрушити її набакир.
Троян підійшов до нього та перший простягнув руку. Ясна річ, він прагнув підкреслити різницю між сьогоднішньою зустріччю й колишнім знайомством. Його мова стала сухою та уривистою.
Не вдаючись до подробиць, Брагін на початках спробував відмогтися лише загальною інформацією.
– Тіло належить чоловікові віком близько трицяти років. Особу встановити на разі не вдалося. Та скоро ніхто з місцян не заявив про зникнення родичів або сусідів, слід припустити, що це хтось нетутешній.
Не припиняючи слухати Брагіна, Троян попрямував до ношей та рішучим рухом відгорнув край простирадла. Вочевидь, тіло пролежало надто довго. Він квапливо опустив простирадло.
– Смерть настала шість, чи може, сім днів тому, – пояснив Брагін. – На сонці труп досі вже давно б розклався. Але ущелина тіниста й прохолодна, тож він зберігся краще.     
– Фото вже зроблене?.. Добре. Відсилайте до лабораторії. Нехай розмножать. Ми розішлемо їх районними відділеннями. Можливо, хтось вже потрапив до розшуку.     
– Ця місцина зазвичай безлюдна, – Брагін неквапно провадив далі. – Нам пощастило, тіло випадково надибали юні альпіністи, вони зауважили його з протилежного боку. Я відрядив їх до відділення, аби скласти протокол. Зрештою, це видовище не для дітей. Вочевидь, його зіштовхнули тієї миті, коли він стояв плечима до урвища.     
– Зіштовхнули? – перепитав Троян суворо, наче екзаменатор, що мордує студента. – Чому ви вирішили, що це не самогубство?      
– Погляньте краще самі. Ось тут ми його знайшли. Місце для самогубства не найвдаліше. Укіс має декілька гострих виступів. Тіло добряче поб'ється об них, перш ніж сягне дна. Страшна смерть! Тоді як трохи далі стіна значно гладкіша й прямовисніша. Людина розбивається, так би мовити, не встигнувши нічого відчути. Ні, знаєте, ним бувши я б таки дещо відійшов убік.       
– А він не міг бути п'яний як дим?      
– П'яний як дим не дочвалав би так далеко. А щоб напитися, немає потреби забиратися в гори.    
Троян ледь хитнув головою, погоджуючись з його висновками.
– Якісь версії щодо того, хто це зробив?  
– Жодних, – незворушно визнав Брагін. – Його могли вбити через гроші, могло бути просте зведення рахунків – варіантів аж надто. Доти, доки не встановлена особа вбитого, казати будь-що про мотиви, а тим паче про самовбивцю, не випадає.   
– У нього щось знайшли?      
– Анічогісінько. Немає навіть коробки цигарок.     
– Можливо, таки пограбування?      
– Вірогідність залишається, та... – Брагін завагався, казати чи змовчати, але Троян був сама увага, – було б дивно, якби хтось подався у гори з купою грошей в кишені.      
І вкотре він міркував цілком логічно, Трояну ніде було подітися.
– Гаразд, – поступився він, – хай проявляють світлини.      
– Завтра ж вони будуть у вас, – запевнив Брагін.    
– Завтра? Ні, ні, зробіть це сьогодні. Вони мені потрібні якнайшвидше.     
– Що ж, – зітхнув Брагін, скрушно потираючи потилицю (завше оті з Симферополя кудись поспішають), – постараймося впоратися до вечора.   


Троян поселився у севастопольському готелі під назвою «Крим», звідки, на його думку, він міг успішно керувати ходом слідства. Брагін домігся (звісно, на його вимогу), аби у номері встановили телефон, котрим він безперестанку надзвонював то самому Брагіну, за іншим разом піднімаючи того з ліжка посеред ночі, то до Симферополя за додатковою інформацією.
На ранок у двері його покою постукав поліцейский від Брагіна. Він вручив йому запечатаний конверт, у якому виявилися світлини з місця злочину. «Я ж просив – учора», – з прикрістю відзначив Троян, переглядаючи їх один по одному. Далі зняв слухавку й зателефонував Брагіну.
– У вас ще є люди? Пішліть кого-небудь до Гончарного з фото вбитого, можливо, він туди потикався незадовго до того, як рушити в гори, і якщо нам поталанить, ми знайдемо когось, хто міг його бачити.     
– Я вже відрядив туди людину, – незворушним тоном відповів Брагін, Троян уявив його посмішку й скреготнув зубами.
– Он як, – промовив він, ледве стримуючи себе. – Тоді все гаразд. Щойно з'являться новини, відразу ж телефонуйте мені.    
Він розлючено шпурнув слухавку. Брагін повсякчас його випереджає – і це незважаючи на усю свою повільність, хай йому грець!
Десь за годину пролунав телефонний дзвінок. У слухавці він почув надалі урівноважений голос Брагіна.
– Ми, здається, натрапили на слід. Щойно мені телефонували з Гончарного, є там одна така пивничка... Зрештою, мій віз на ходу, можу за вами заскочити.     
– Чекатиму біля входу!      
Поліційне авто, легковичок з «блималкою», за півгодини доправило їх у Гончарне, заскреготавши гальмами на площі біля входу до бару «Якір», обабіч котрого, ніби варта, заклякли два стрункі кипариси.
– Це тут, – зронив Брагін та потягнув його стрімкими сходинками донизу.     
Попри важливість справи, що їх сюди привела, Троян з такою ж зацікавленістю, що й Андрій, оглянув внутрішній інтер'єр, так само зауваживши вирізаний якір із змією. Випивохи, як і того разу, вп'ялися у приїжджих з зайвою цікавістю. Вони його дратували. Троян не зносив, коли його роздивлялися, наче в зоопарку. Він вважав би за краще порозмовляти з ким треба у спокої, не привертаючи зайвої уваги.
Брагін замовив два кухлі пива – для себе й Трояна, і коли бармен виконав замовлення, поклав на стіл фото потерпілого. Бармен вже його бачив сьогодні, тож прореагував без особливих емоцій.
– Авжеж, ця людина походить з нашого села, – підтвердив він. – Я вже розповідав про це твоєму хлопцеві.      
– Будь ласкавий, розкажи вдруге, вшануй гостя.     
Троян вже запхав руку за борт маринарки, де у нього лежало посвідчення, та Брагін випереджаючим рухом зупинив його.
– Гаразд, – принаджений його прохальним тоном, погодився бармен. – Це Борис Горін, син нашого колишнього зоотехніка. Більше десяти років минуло відтоді, як він перебрався до міста. Батько по смерті залишив йому хатину, але на початках той навідувався коли-не-коли, бувало, приїде, та й одразу ж – назад. А тепер оце мав на меті його відбудувати й переїхати сюди назовсім з молодою дружиною. Ніхто її, щоправда, до ладу так і не бачив. Вони саме тільки мали стати до вівтаря у нашій церкві. Та в день весілля наречений... потонув у морі.     
– Що ви кажете? – Трояну видалося, ніби над ним вирішили познущатися. 
Той провадив собі далі, наче й не зауваживши недовіри слідчого, що відверто пролунала у його голосі.
– Щонайменше двацять чоловік бачили, як він зірвався зі скелі. Подейкували... – бармен замулявся, – ніби він вчинив це навмисне.    
– Я перевірив, – підтвердив Брагін. – Акт про смерть складений як належить. Та от лише тіла не знайшли.  
– Натомість ми його знайшли, – пирхнув Троян. – Що ви нам ще можете розповісти про цього Горіна?.. До речі, а його наречена – хто вона? (Той невизначено знизав плечима). Зрештою, Бог з нею. Якщо вони подавали заяву до ЗАГСу, ми це встановимо.     
Троян тішився, що висловив цю думку раніше за Брагіна.
– У нас воліють про це не згадувати, – бармен вказав очима на відвідувачів.     
– А мені начхати! – вихопилося у Трояна, та Брагін вдруге непомітно торкнувся його ліктя.     
– Мабуть, ця історія цікавить лише приїжджих. Між іншим, якраз минулого тижня про нього розпитував один. Так само витріщався, коли я йому відповів, що той загинув.     
– Коли він тут був? – в один голос перепитали обидва.     
– Та це було... – бармен прикинув, – тиждень тому. Я саме закрив місячний баланс. (Вони ззирнулися поміж собою). А його самого розшукувала якась панночка. Згодом вони зустрілися наче двійко голубків – у кожному разі, вона вчепилася йому на шию – та пішли удвох.    
– Чудово! – вигукнув Троян, хоча барменові геть невтямки було, що ж тут такого чудового. – Неперевершено! Вона також питала Горіна?     
– Ні. Їй був потрібний лише цей.    
– Ви чули їхню розмову? Про що поміж ними йшлося?     
– Та так, ні про що.    
– Тобто як, ні про що?     
– Ні про що – це ні про що. Зітхання, любощі.      
– Гаразд, а що цьому типові знадобилося від Горіна?    
– Він зі мною не поділився. Натомість у нього щелепа відвисла, коли він дізнався, що ми його вже місяць як поховали.
Троян зарозуміло вищирив зуби. Його посмішка промовляла: «Хлопець напевно лише мав на меті зіштовхнути Горіна зі скелі, а тут його ставлять до відома, що відспівування вже відбулося».
– Які вони обоє на вигляд? – втрутився Брагін. – Ти міг би змалювати їхню зовнішність?     
– Будь ласка, – відповів той охоче. – Йому близько двацяти п'яти, їй – дещо менше, хлопець високий, вона ж йому по груди й така крихка, немов коник.    
Троян схопив Брагіна та відтягнув убік.
– Якого біса ми з ним цяцькаємося? Саджаємо до авто і гайда до Севастополя, там складемо фоторобот.     
– Химера! Нікуди він з вами не поїде.    
– Ні?!    
– Я знаю, повірте, з ким ми маємо справу. Послухайте. Раджу на якийсь час забути про ваше звання. Цей чолов'яга ладен викласти все, що йому відомо. Він перекинеться з вами по чарочці та надасть будь-яку посильну допомогу, лише попросіть його про неї. Та ледве ви звернетеся до нього як слідчий, боюся, вам доведеться сутужно.     
– Трясця твоїй матері, дикунські звичаї! – похитав головою Троян. – Згода, хай діється, що хоче.      
Вони вийшли надвір, мружачись від яскравого сонячного світла.
– Отже, – підсумував Троян, – що нам відомо: особу загиблого – на сто відсотків, злочинця – наполовину, позаяк є лише портрет, хоча й це вже чимало, цілком відсутній лише мотив.     
– Знаєте, Троян, – поблажливо додав Брагін, – посидь за пивом зайві півгодини, ви б почули ще багато цікавого про жертву злочину.     
– Що ви маєте на увазі?     
– Зараз зрозумієте. Під війну в Ласпінській бухті затонуло німецьке судно, його трюми вщент сповнювали коштовності, позбирані з усіх кримських музеїв. По війні судно підійняли на поверхню. Проте серед повернених експонатів не долічилися головного: золота скіфських царів, зникла колекція оцінювалася в нечувану суму. Довгий час не було про неї жодних чуток, аж врешті-решт – це трапилося торік…      
– Все це, ясна річ, дуже цікаво, – перепинив його Троян, – та до чого увесь цей екскурс в історію?     
– Бо вам буде ще цікавше дізнатися ім'я того, хто надибав скіфські скарби.    
– Так? – протягнув Троян.    
– Це… – насолоджуючись паузою, Брагін споглядав просто йому в очі.
– Хай йому грець! То це Горін?! – здогадався Троян. – Отакої! У яку суму, кажете, вони оцінені?.. А двацять п'ять відсотків винагороди... Відтак, жертва мала гроші?     
– Та чималі. Звісно, він їх з собою не носив.   
– Гарна новина! Брагін, визнаю, ви мене заінтригували. Це насправді може бути мотивом!.. Але чому ваш бармен від мене це приховав?    
– Він не приховав. Попросту я цю історію вже чув, а ви про неї не запитали.     
– Гаразд. Я ні на кого не ображаюся. Зараз найголовніше – рахунки Горіна, його внески та майно. А ще б я не проти познайомитися з його колишньою нареченою.     
– Слід пройтися банками й нотаріальними конторами. Гадаю, незабаром ми довідаємося, де він зберігав гроші та кому залишив спадок.    
– Не турбуйтеся, я сам цим займуся, – рішуче відповів Троян.     
Власне! Це й буде саме те, що він здійснить сам, без Брагіна.

4.2

Люди Брагіна з'ясували ім'я нареченої Горіна: Ксенія Вержбицька. Це було нескладно, бо вони подавали заяву на реєстрацію до Севастопольського ЗАГСу. Трояну довелося терміново повернутися до Симферополя, аби зустрітися з Вержбицькою та відшукати гроші Горіна – судячи з усього, вони перебували десь там. Та й колишня наречена могла б кинути на це світло.
У гуртожитку медичного університету, де вона навчалася, Вержбицька більше не жила. Він неабияк здивувався, довідавшись, що пішла вона до шлюбу вже за десять днів по можливій смерті Горіна та призначеному весіллі. Швидко ж вона забула першого нареченого! Йому дали її нову адресу. Це було неподалік парку Салгірка. Він не заніс його до нотатника, запам'ятав і так. Вулиця Малосадова, 13, квартира 9.
Троян припаркував авто під крислатим платаном, що затіняв аж півсквера, та зійшов на останній поверх вказаного будинку. Два помешкання виходили на сходову клітку: дев'яте й десяте. Він подзвонив. За дверима заметушилися, а тоді вмить настала тиша. Світло в очку згасло: його вивчали. «Чи вселяю я довіру?» – задав він собі питання, і тут наче у відповідь двері відчинилися майже навстіж.
На порозі постали худенька, бліда молода жінка та високого зросту молодик у спортивному костюмі, що йому добре пасував. Його м'язисті руки обіймали її тонку шию. Авжеж, вовк та ягня надумали потоваришувати. Горін, той взагалі був за ведмедя. Поза сумнівом її вабило до спортсменів. Вона роздивлялася гостя знизу вгору та з певним острахом, чоловік стояв позаду, утримуючи її при собі, так, буцімто мав на думці: «Допоки я поруч, тобі нічого остерігатися».
Щось у цій парочці видалося йому напрочуд знайомим, хоча він ладен був заприсягнутися, що зроду їх не бачив. Троян напружив пам'ять. Аж раптом його осяяло. Навпроти стояли ті двоє, котрих детально змалював бармен з Гончарного! Цілковита схожість. Успіх, який успіх! Його серце радісно підстрибнуло.
Він насилу приховав справжні почуття. З боку господарів досі спостерігалося ввічливе очікування.
– Даруйте, – здобувся він на слово, – та я шукаю одинацяту квартиру.      
– У нашому будинку немає одинацятої квартири, – відповів Андрій. – Мені прикро, але хтось надав вам хибну адресу.
– Так, я і сам бачу, що помилився.
– А прізвище знаєте?     
– Троян.    
– Ні, на жаль, – заперечливо хитнув головою Андрій. – Такого прізвища я ніколи не чув.     
– Гаразд, у такому разі перепрошую за клопіт.      
Троян подався швидко спускатися сходами. Нічого не запідозривши, Андрій простежив за ним очима й зачинив двері.
Авжеж, йому пощастило, що він такий кмітливий, міркував собі Троян. Здається, вони ні про що не здогадалися.
Так, усе наче за логікою. Маємо замкнене коло: Горін – його колишня наречена – її теперішній чоловік. Про Горіна він вже знав дещо. Тоді як Лосьєв для нього на разі тільки Лосьєв. Прізвище з шести букв. Завтра він має дізнатися все щодо цих двох. Завтра! У нього й справді обмаль часу, майже нічого!


Троян приїхав до управління вже добре по обіді. Під цей час кабінети пустішають, та все ж він не залишав надії упіймати когось з співробітників оперативного відділу.
Назустріч йому коридором йшов Логінов, з кашкетом і текою в одній і тій самій руці. Теж на виїзд? Біля входу він зауважив службове авто.
– А, Троян, – Логінов привітно простягнув йому долоню. – То що, як успіхи?     
Він вже й рота розтулив, але тут без жодних церемоній втрутився старший колега, що розслідував крадіжку з зломом.
– Пане полковнику, є новини щодо ресторану «Селена». Загалом, одна зачіпка... Якщо поталанить, то недовго і на слід вийти.
– Цікаво, розповідай…    
Шеф миттю перемкнувся на нього. Скоса зиркнувши на Трояна, слідчий відвів шефа убік. Троян здалека чув їхні жваві голоси.
Саме цієї миті на пульті у чергового задеренчав телефон. Крізь скло давалося на очі, як черговий відповідав на дзвінок. Згодом він висунувся у віконце та покликав Логінова до телефону. Той схопив слухавку, простягнуту йому у той же спосіб.
– Полковник Логінов… Так, так, вже виїжджаю. Довелося дещо затриматися. Буду саме за десять хвилин.     
Він вийшов удвох з слідчим, мимохідь продовжуючи почату розмову. За декілька хвилин той повернувся сам. Отже, Логінов поїхав. Звісно, Трояна він давно викинув з думки.
Троян піднявся у свій кабінет на четвертому поверсі, котрий ділив ще з двома співробітниками. Зараз обидва були відсутні: один перебував у відпустці, іншого тимчасово відрядили до прокуратури, він приходив зранку, а згодом тікав. У Брагіна в Севастополі був власний просторий кабінет з м'якими меблями й дверима, обтягнутими дермантином.
На столі поверх стосу другорядних за значенням паперів лежала довідка у відповідь на його запит з приводу внесків Горіна. Разом на його рахунках та у цінних паперах налічувалося близько двох з половиною мільйонів карбованців. Було від чого спітніти! Та все ж головне не в цьому. Головне полягало в тому, що усі його внески за заповітом – за єдиним заповітом – належалися Фондові милосердя. Троян звернув увагу на дату, коли він був складений: 28 червня цього року, тобто за день до подій, внаслідок яких його визнали загиблим. Отож, він і справді мав на меті вкоротити собі віку. Саме у день очікуваного весілля – що за примха! 
Таким чином, ніхто не вигравав у разі його смерті. Гроші не могли спричинитися до вбивства. Та навіть і це по візиті до Лосьєва вже не мало значення.
Стільки корисної інформації він зібрав щодо цієї парочки! Поза будь-яким сумнівом, хтось з-поміж них мав можливість та мотив, аби вчинити вбивство.
Заплющивши очі, Троян намагався уявити гірське плато, урвище, край якого стояв на разі ще живий Горін. Хто з них це зробив: він чи вона? Але вона така тендітна, а Горін – бурмило. Шкода й гадки, щоб з її статурою – та скинути його зі скелі. Навіть на переляк не візьмеш.
Ні, краще така версія. Розрив поміж нею та Горіним стається за її ініціативи. Віддавши перевагу Лосьєву, вона вмить розриває з Горіним. Таке трапляється. Пошита сукня, приміряні обручки, зітнені квіти, аж раптом – несподіване прозріння, наречена зізнається, що кохає іншого. Знехтуваний наречений закоханий до нестями. Без неї життя втрачає для нього сенс. Крах усіх надій. (У дитинстві Трояну доводилося бачити, як бешкетники кидали голодному псові шматок м'яса, прив'язаний до мотузка, а згодом видирали у нього з пащі). Душевна криза штовхає його на відчайдушні вчинки. Після невдалого самогубства він, одначе, приймає рішення на якийсь час зникнути: нехай вона вважає його загиблим, загиблим через неї. Він знаходить для себе вихід у помсті. Він мститься на них обох, узявши за мету зробити з їх шлюбом те ж саме, на що вона перетворила його власне життя. Отож незабаром Лосьєв зганьблений наклепом, йому відмовляють у прийомі на роботу, геть усі від нього відвернулися, поза Ксенією. На разі. Зараз-бо їй мають дошкуляти сумніви: а що, як Астахов з його звинуваченнями насправді має рацію? Вона страждає, так само як і він. Вочевидь, Лосьєв довідався, хто за цим криється, та вирушає на пошуки Горіна. Вона мчить його слідами. Навіщо? Певне, аби запобігти трагічній розв'язці? Але, у такому разі, чи можна вважати її за співучасницю злочину?
Троян запалив, необережно скидаючи попіл на розгорнені сторінки справи Горіна. Ціла купа документів – та жодного безпосереднього доказу, хоча він вже не мав сумніву у тім, що його клієнт – Лосьєв. Та, аби це довести, знадобиться сила-силенна часу. Поміж тим у його розпорядженні залишалися лічені дні. Незабаром повернеться з відпустки досвідченіший колега, і у нього відберуть справу. Ніхто навіть не згадає, що злочинця знайшов він. Троян стояв перед вибором: або затримати Лосьєва та з мосту спробувати вибити зізнання, або ж відмовитися від мрії зробити стрімку кар'єру.

4.3

У двері подзвонили. Довгий, влізаючий у душу дзвінок.
– Я відчиню, – озвався Андрій.      
Ксенія подивилася на нього благально.
– А як удамо, ніби нас немає вдома?
Проте дзвінок наполегливо повторився. Цього разу він лунав ще довше, неначе чийсь палець приріс до кнопки. Крізь двері почулося вимогливе:
– Поліція! Відчиняйте!     
Андрій знизав плечима. Цей рух, призначений Ксенії, промовляв: от бачиш, ми не маємо вибору, доведеться піти й відчинити, бо за мить вони висадять двері.
Він опустив ланцюжок та повернув ключ у замку. З-за порогу одразу ж увалилися двоє. Один з-поміж них, сержант, майже притиснув його до стіни.
– Це ви – Лосьєв?    
Андрій його упізнав. Це був поліціянт, що заходив тієї ночі, коли хтось намагався проникнути до сусіднього помешкання.
– Що, вдруге сигналізація?     
Сержант придивився до Андрія.
– А, старий знайомий! Агов, послухай, а чи не ти той самий «ведмежатник», якого ми тоді впустили?    
Андрієві відібрало мову.
– Коротше: одягайся, поїдеш з нами, – наказав сержант, із «старим знайомим» рішуче перейшовши на «ти».       
– А це навіщо?    
Сержантові питання не сподобалося.
– А ти ніби «чистюсінький», еге ж?    
– У чому, власне, річ?    
Замість відповіді поліціянт зірвав з вішака його вітрівку, нехай вона була йому ні до чого, і, тицьнувши до рук, підштовхнув Андрія до виходу.
– Годі сперечатися, ходімо. Незабаром про все дізнаєшся.     
Та цієї миті двері несподівано заступила Ксенія.
– Куди ви його забираєте? Ви маєте мені сказати!.. Він мій чоловік, тож я бажаю їхати з ним!     
– Даруйте, громадянко, – відсторонив її другий, – та вам краще посидіти вдома.     
Ксенія ридма розридалася, і, коли б не їхні дужі руки, вчепилася б Андрієві на шию.
Другий поліціянт струснув у повітрі кайданками.
– Сержанте, я піду з вами добровільно, – попередив Андрій.    
Той зробив знак напарникові, пропонуючи заховати кайданки.
– Гаразд. Для старого знайомого, як виняток.   
Долі на них очікував поліційний фургон, жовтий з синьою смугою. На даху – «блималка», бічні вікна забрані понурими гратами. Третій поліціянт заздалегідь прочинив стулки задніх дверей, і Андрій пірнув до напівтемряви камери на колесах.
Його провели довжелезним коридором з однаковими дверима, на яких замість звичайних табличок були тільки номери кабінетів. 405, 406, 407... Тут сержант звелів йому зупинитися, увійшов перший, доповів, лише по тому визирнув за Андрієм, недбало повабивши його пальцем.
Андрій опинився перед голим столом, на якому лежала одною одна тека. Поряд стояв вогнетривкий сейф. Дверцята були відчинені. За ними він побачив слідчого, що порпався у сейфі сидячи навпочіпки.
Заледве той випростався, Андрій його упізнав. Цей чоловік нещодавно приходив, розшукуючи якесь помешкання. То ось у чім річ! Відтак, не було жодної помилки. Тоді він потрапив за адресою.
– Сідайте, – Троян ввічливо вказав на стілець навпроти й розгорнув теку, що лежала перед ним. – Лосьєв Андрій Андрійович? – він міг би і не зазирати до неї, він вивчив напам'ять увесь його життєпис. – Я слідчий у вашій справі, старший лейтенант Троян.
Троян! Саме це прізвище назвав він минулого разу. Проте сьогодні тримався доволі офіційно, водночас, мабуть, не надто переймаючись тим, що Андрій міркує з приводу їх першого знайомства.
– Тобто як це – у моїй справі? Хіба мене у чомусь звинувачують? 
На губах слідчого заграла іронічна посмішка: що, вдаєш із себе ображену невинність? – Авжеж, знаємо вас, усі ви спочатку такі, а ось побачимо, де ти будеш, коли я притисну тебе по-справжньому.
Пролунав стук у двері.
– Дозвольте увійти! – з-за спини Андрій почув жіночий голос.     
– Будь ласка, проходьте.     
Чому тут ця жінка? Він занепокоєно озирнувся. Ні, це лише стенографістка. Проте її присутність надавала подальшій розмові форми офіційного допиту. Її місце було збоку. Незабаром звідти, граючи йому на нервах, долинув стукіт друкарської машинки.
– Ви підозрюєтеся у скоєнні вбивства, – карбуючи щокожне слово, відповів Троян по вимушеній перерві, – тож раджу триматися дещо скромніше й виразно відповідати на запитання, які я задаватиму.    
Андрій не йняв віри власним вухам. Що за недоречні жарти! Вдома на нього чекала дружина й стигнув його чай, а цей недоумкуватий слідчий верзе якусь нісенітницю щодо вбивства!
– Бачу, ви зі мною девчому не згодні, – Троян ніби читав його думки.   
– Девчому? Так у вас тут кажуть? А що ж тоді вашою мовою означає «згодні»?    
– А це коли підозрюваний на кшталт вас, переступивши поріг, котрий ви щойно переступили, та, сівши на стілець, на якому ви сидите, одразу ж виявляє потяг до щиросердого зізнання. Найкращий вихід у вашому становищі. Сприйміть це як пораду.     
– Вдячний за турботу, але мені немає в чому зізнаватися!   
– Гаразд, – промовив Троян загадково-загрозливим тоном, – у такому разі спробуємо зайти з іншого боку. Чи відома вам людина на прізвище Горін? Борис Горін.    
Куди це він хилить?
– Авжеж, – відповів Андрій. – Це колишній наречений моєї дружини.     
Застукала машинка.
– Коли ви бачили його востаннє?      
– Днів десять тому… Чи може, менше, – він міг би сказати, що і в очі його не бачив, адже Горін вважався загиблим ще до того, як він зустрів Ксенію, та, скоро питання виникло, слідчому дещо, мабуть, відомо.     
– А якщо точніше? – наполягав Троян. – Де та за яких обставин ви з ним розлучилися?     
Враз Андрій розлютився. Дозволити збити себе з пантелику? Нізащо!
– Яке це має значення? Даруйте, та мої взаємини з Горіним – моя особиста справа, вони нікого не стосуються. Та й взагалі, годі ходити околяса, допоки ви не повідомите, в чому мене звинувачують, я не відповідатиму на жодне ваше запитання!     
– Про мене, – похмуро зреагував Троян та потягнувся за цигаркою, що дозволило йому принагідно витримати багатозначну паузу. – Горін мертвий. Скоєно вбивство. Я також маю усі підстави вважати, що його вбили саме ви.    
– Я?! – щиро здивувався Андрій. – Але ж це маячня! І… звідки ви взяли, що він помер?     
Троян знизав плечима.
– Не йдеться про спробу самогубства, вчинену ним 29 червня. Ми обидва добре знаємо, що того дня Горін не наклав на себе руки, – він випустив у стелю кільце диму та провадив далі з безтурботним спокоєм, на протилежність схвильованому Андрієві. – Навіщо ви їздили до Гончарного 3-го серпня?     
– Я... ви помиляєтеся. Я там не був, – сам не розуміючи, навіщо, Андрій раптом збрехав.   
Вдруге по перерві застукала машинка.
– Ви брешете, – пильно дивлячись йому в очі, переможно оголосив Троян. – Того дня, коли був убитий Горін, вас бачили у барі «Якір». Адже ви шукали Горіна, хіба ні?     
Тепер Андрій на все око уп'явся у слідчого.
– Коли, ви кажете, він був убитий?      
– 3-го серпня. Минуло щойно десять днів, у вас, певне, коротка пам'ять.    
– Але це... це неможливо! Ще вчора… – він мав сказати: «Горін був живий» – та проковтнув закінчення фрази спільно із слиною.     
Замість відповіді Троян висунув ящик письмового столу та недбало шпурнув на стіл декілька світлин, зроблених на місці, де виявили тіло.
– Впізнаєте?    
На Андрія дивилося по-справжньому мертве обличчя Тихона.
Він узяв фото до рук. Вони затремтіли у нього, і світлина злетіла на підлогу.
– Послухайте, Лосьєв. Безглуздо заперечувати. Зізнайтеся: це ви зіштовхнули його зі скелі, чи не так?.. По-перше, вас бачили в Гончарному у день вбивства. По-друге, ви розпитували про Горіна. І, нарешті, мали причину люто його зненавидіти. Поміркуйте самі. Ви відібрали у нього наречену. Він не міг вам цього подарувати. У відповідь він (а Горін – людина заможна) змусив Астахова звинуватити вас у спробі підкупу. Адже ви не забули того лікаря з держкомісії? А може, сподівалися, що я не дістануся його? Гадали, що скоро він їздить під цей час на слонах, я нічого не довідаюся. Та ви прорахувалися. Сьогодні людині важко загубитися навіть в африканських джунглях. Його лише злегка притиснули, як він одразу ж зізнався, що обмовив вас. Це людина без кісток. Ніщо для Горіна. Він пояснив, що той йому погрожував. Але я вважаю, все набагато простіше, Горін попросту підкупив його. Ви, ясна річ, здогадувалися. Я маю рацію, Лосьєв?.. Тож і собі палали бажанням поквитатися. Погодьтеся, чим не мотив? Ви призначили йому зустріч у горах, поміж вами зайшла сварка, і власне тоді ви скинули Горіна до прірви. Саме так усе й було, чи я трохи прикрасив?
Налігши на стіл, Троян впритул вивчав Андрія. Він блефував: і близько він не підходив до телефону, аби зв'язатися з тамтешнім консулом. Для консула він був ніхто. Та й відповідь надійшла б набагато пізніше, для нього це вже не мало б значення. Втім, він знав, що Лосьєв дійме віри, бо ж сам вірив у те, що за Астаховим ховається Горін. 
Андрій не ворухнувся. Нехай він і встиг повернути світлину, обличчя Тихона дотепер не сходило у нього з-перед очей. Воно дуже нагадувало те, що з'являлося йому уві сні, бракувало лишень будь-якого виразу, немовби маска, зроблена з гіпсу.
Він перестав слухати слідчого, і голос долинав ніби з радіоточки, котру забули вимкнути. Лише коли голос став йому дошкуляти, він звів очі й відрубав:
– Даремно гаєте час. Я все одно не вбивав Горіна. Ми порозмовляли з ним, та й годі. По тому розлучилися. Що було далі, я не знаю. Та я його не вбивав.     
Троян скреготнув зубами.
– Сподіваєтеся відбутися легким переляком? Марно, Лосьєв. Незабаром я матиму доказів більше, аніж треба. Я вас однаково засаджу, згадаєте моє слово!     
Він дав йому підписати протокол. Не читаючи, Андрій поставив розгонистий підпис у тому місці, куди встромився ніготь слідчого.
Троян вийшов з-за столу й прочинив двері.
– Відведіть затриманого. Сьогодні він мені більше не потрібний.    
На самому порозі він спинив Андрія.
– Лосьєв! Я маю право тримати вас три доби. Та по їх спливі вам вже ні на що буде сподіватися. На разі ж ви ще маєте час змінити рішення, це пом'якшило б вирок. Поміркуйте над цим.


У загратованій камері перебувало троє. Двоє юнаків захоплено різалися в карти на брудному матраці, та не зважали на третього, що походжав з кутка в куток і подумки був далеко звідси. Один гравець напівлежав, притулившись до стіни, інший сидів на схрещених ногах, упираючись руками в коліна та відриваючи їх лише тоді, коли наставала черга взяти або кинути карту. Бракувало вікон. Тьмяне електричне світло від єдиної лампочки розсівалося на чималу площу. Вечір зливався з ніччю, а ніч – з ранком. День вирізнявся хіба що деяким пожвавленням: когось відводили на допит, та й черговий не ловив окунів сидячи за столом, а натомість загравав з заарештованими.
Той, що сидів схрестивши ноги, затягнувся цигаркою. Поліціянт скривився, але змовчав, не бажаючи псувати з ними стосунки. Квасний дим отруїв затхле повітря.
Гра йшла на гроші. Кишені їх, щоправда, були порожні. Та вони поблажливо пояснили, скільки коштує кожне набране очко, і у поліціянта очі рогом полізли.
Здаля долинули кроки коридором, поліціянт визирнув, та, негайно підскочивши до грат, засичав на хлопця:
– Агов, ховай-но цигарку! Ну ж-бо, мерщій, керівництво йде!     
– Гаразд, не переймайся, – той неквапно загасив недопалок об стіну, залишивши на ній точковий відбиток.     
– Та злізь з ліжка. Не належить.     
Проте цього разу юнак не почув.
З'явився чільник караулу з двома підлеглими. Черговий метушливо відчинив двері камери. Не соромлячись присутності вищого керівництва, заарештований шпурнув карти на матрац.
– Перебір!    
Утім, той не звернув увагу ані на карти, ані на гравців.
– Лосьєв! – голосно покликав він. – На вихід!      
За мить Андрій опинився у кімнаті для побачень. Та він губився у здогадках. Навіть припустив, що Ксенія домоглася дозволу. А може, тут його знову допитуватимуть?
Слідом увійшов такий собі огрядний молодик, хоча і додавали йому віку гладке обличчя та окуляри у масивній оправі, крізь які він цілком доброзичливо поглянув на Андрія.
– Круглов Генадій Олександрович, – відрекомендувався він та запросто простягнув правицю для рукостискання.
Вона була у нього пітна й липка. Піт очі заливав. Андрієві нестерпно закортіло запропонувати йому носовичок. Непомітно він витер долоню ззаду об сорочку. 
– Я ваш адвокат, – Круглов одразу ж виправився. – Тобто сподіваюсь ним стати, якщо, звісно, ви не матимете нічого проти. Річ у тім, що ваша дружина просила мене вас захищати.      
Краплі поту досі виступали у нього на чолі. А він навіть не намагався їх витерти. Вони дратували Андрія. І як ця людина витримує їх присутність?
– Отож, до вас звернулася моя дружина? – І чому вона обрала саме його? Він такий гладкий та пітний.   
– Вони з моєю дружиною навчаються разом. Ви мали б її пам'ятати. Білявка така. Вона була на вашому весіллі. Ми теж нещодавно побралися. Ксенія довго вмовляла мене. Вона вас дуже кохає. Та й взагалі, вона така мила. Проте якщо відверто, то дещо відлюдькувата, як на вашу думку? Останнім часом уникає навіть подруг. Вона казала вам, що моя дружина декілька разів запрошувала вас обох до нас у гостину?      
– Ні, – зізнався Андрій.     
– Бачите! Коли б не ці сумні обставини, можливо, ми з вами довіку не зустрілися б.
– Маєте слушність, – погодився Андрій. – Вдача у неї справді надто замкнена.      
Зволікаючи, Круглов забубонів пальцями по столу.
– Гаразд, тоді перейдемо до справи, – він розкрив свій кейс. – Ви повинні підписати клопотання щодо призначення мене вашим захисником. Після чого наші взаємини набувають, так би мовити, цілком узаконеної форми.      
Перед Андрієм лягла заздалегідь складена від його імені заява.
– Ось тут… А також сьогоднішнє число… Чудово! Формальності позаду. А зараз пропоную трішки потеревенити... ну, скажімо, як люди, у котрих є спільні інтереси і які мають шанс у майбутньому стати друзями. Насамперед мене цікавить те, що сталося у Гончарному – я маю на увазі, що сталося насправді. На мене можете звіритися, – він скоса зиркнув на двері, за якими стояв конвоїр. – Не турбуйтеся, все залишиться поміж нами.      
– А хіба Ксенія не розповіла вам, як усе було?     
– Ні... ні. Вона залишає це на ваш розсуд. Вирішувати, казати правду чи ні, належить вам, – та одразу ж квапливо додав. – Та я попередив її, що допомогти зможу лише в разі, якщо знатиму геть усе. Повірте, задля досягнення успіху це необхідно.     
– Гадаю, ви ознайомилися з справою, перш ніж узяти на себе мій захист.     
– Безумовно.      
– І яка ваша думка, чи важко буде довести, що Горіна я не вбивав?      
Очі Круглова забігали.
– Ну…     
– От бачите. Ви й самі не надто вірите у мою невинність.     
– Невинність – поняття не зовсім визначене навіть у юридичній практиці, – ухильно відповів адвокат. – Те ж саме вбивство можна класифікувати по-різному: скажімо, було воно спланованим чи стало наслідком самозахисту. На мій погляд, єдиний, у вашому випадку, реальний вихід – покласти на неумисне вбивство під впливом афекту. Я міг би домовитися з прокурором, і тоді на вас чекав би рік-два позбавлення волі, не більш… Гаразд, подивимося на речі тверезо. У нас з вами аж надто хистка позиція. Суд не дійме віри у те, що Горін сам зістрибнув зі скелі. А коли до того ж ви заперечуватимете безсумнівні речі, то налаштуєте проти себе не лише прокурора, але також і суддю, а тоді начувайтеся, бо на вас спробують почепити вбивство цього разу навмисне. Дослухайтеся моєї ради. Я прагну вберегти вас від помилки, яка вам задорого коштуватиме.       
Андрій насупив брови.
– Скажіть, а моя дружина… вона обізнана з вашою позицією?     
– Певна річ.     
– І вона тієї ж думки, що й ви?     
– Вона цілком на моєму боці. Інакше їй довелося б відмовитися від моїх послуг.     
Розпрямляючи плечі, Андрій відкинувся на бильце стільця та глузливо подивився на Круглова.
– У такому разі, останнє запитання.     
Круглов неначе відчув, що щось негаразд, та лише нашорошено хитнув головою.
– Хто ви і що вам від мене потрібно?     
Адвокат змінився на обличчі.
– Перепрошую?..     
– Запам'ятайте: Ксенія нізащо не пішла б на це. Нізащо, – підкреслив Андрій. – Ані на рік, ані на півроку. Вона не дозволила б засадити мене навіть на місяць. Ви прорахувалися, Круглов. Хто вас до мене підіслав? Якщо не моя дружина, то хто?     
Троян, котрий чув через навушники усю розмову від початку й до краю, люто саднув кулаком по столу.
– Ти, виродку! Як я маю з тобою вчинити, аби розв'язати тобі язика?     
Від цього струсу приймальна бобіна в котушковому магнітофоні на мить застопорилася, і стрічка утворила петлю.

4.4

На повні груди Андрій вдихнув запорошене повітря вулиці.
Троян випускав його сам. Запхавши руки до кишень штанів, він стояв побіч та пильно спостерігав за тим, як Андрію повертали речі, вилучені у нього при затриманні. Він міг би не обтяжувати себе вибаченнями, а проте вибачився, як людина, що заприсягнулася взяти реванш.
– Раджу сидіти вдома безвилазно, – додав він на прощанні. – Пам'ятайте: ви дали підписку про невиїзд. За першої ж спроби виїхати з Симферополя я негайно запроторю вас за грати.     
– Неодмінно вчиню за вашою порадою.    
– Авжеж, Лосьєв. До зустрічі!     
Ксенія якимсь дивом почула про його звільнення та очікувала біля виходу з сяючим виразом обличчя. Андрій змусив себе посміхнутися. Він вирішив удати, ніби тримали його за тим же таки звинуваченням Астахова. Нехай вона ні про що не здогадується.
Звідти вони відразу ж поїхали додому. Ксенія купила з цієї нагоди його улюблений бісквітний торт. Вони пили чай, і за десять хвилин не пустили ані пари з уст. Мабуть, вона зрештою угледіла в його поведінці щось незвичне, якусь нашорошеність. Ксенія віднесла на кухню спорожнілий чайник, залила його водою та вдруге поставила на вогонь.
Зненацька Андрій відчув її присутність. Він не міг її бачити, але знав, що саме цієї миті вона спокволу наближається до нього з-за спини. Крижаний холод скув його тіло, позбавляючи можливості чинити опір. Йому перехопило подих, він не зміг би навіть відлякати її вигуком. Він боявся навіть гадки про те, що зараз має статися. Її зимні руки, руки мерця, оповившись довкола його шиї, змусили його здригнутися та розплескати гербату на серветку.
Ксенія засмутилася.
– Пробач! Я, здається, налякала тебе. Ти став надто нервовим. Давніше ти не був таким. Це моя провина. Тобі довелося стільки натерпітися, та все через мене.       
Він рішуче звільнився від її обіймів.
– Ти забула? На нас і надалі чигає небезпека. Дарма ти їздила мене зустрічати. Тобі б слід бути обережнішою.      
– Дивна річ, на початках я докладала зусиль, аби переконати в цьому тебе, а зараз – усе з рівністю, та навпаки.      
– Ти мала рацію. Цей вампір напрочуд хитрий. Мене не залишає відчуття, ніби він зовсім близько та стежить за щокожним моїм рухом.     
Чи зауважила вона підтекст у його словах? У будь-якому разі, в її очах промайнув неспокій.
– Я піду, винесу сміття, – згадав він нагло, зводячись на ноги.      
– Я можу й сама це зробити, – поспіхом запропонувала вона.
– А проте залиш це мені. Тепер, коли я повернувся, тобі не слід наражатися на небезпеку, виходячи з дому. Як-не-як, а мені легше з ним упоратися, аніж тобі. Не турбуйся, зі мною нічого не трапиться.        
Вона понесла частину брудного начиння та майже одразу повернулася за рештою, але, увійшовши до покою, з мосту звернула увагу, що він ховає гроші до нагрудної кишені. Чи потрібні гроші, аби винести сміття? 
Грюкнули вхідні двері. Ксенія визирнула у вікно. Лавку під деревом окупували пані старшого віку. Прив'язаний до неї повідець натягував стрижений пудель. На спортивному майданчику хлопчиська грали у футбол. Привітавшись з старенькими на лавці, Андрій затримався край майданчика, здається, він гукнув когось з хлопчаків.
Підліток років тринацяти й справді наблизився до Андрія, залишивши гру. Розмовляли вони близько хвилини. Згодом Андрій тицьнув йому гроші, і той, ствердно хитнувши головою, кудись побіг, а Андрій підхопив відерко з сміттям та попрямував до баків.
Вона бачила, як, викинувши сміття, він повернув назад до будинку. Вдруге грюкнули вхідні двері. У ванній заплескала вода.
Хлопчика ще не було. А, втім, ось і він, з морозивом у руці.
Зібгавши старі газети, Ксенія напхала ними відерко й понесла донизу. Хлопчисько не приймав участі у грі, лише спостерігав за нею та подавав м'яча, коли той опинявся поза грою. А поміж тим захоплено ликав морозиво. Вона смикнула його за рукав.
– Агов, послухай, ти виконав доручення, яке дав тобі мій чоловік?     
Той озирнувся, міряючи її оком.
– Авжеж. А ви щодо решти? Та він сказав, аби я залишив її собі.      
– Ні, ні. Я не за цим. Попросту я маю упевнитись, що все гаразд.     
– Не хвилюйтеся! Я все зробив, будьте певні, – він спохопився та, попорпавшись у кишені, витяг поштову квитанцію. – Можете переконатися.     
Ксенія зиркнула на простягнутий клаптик паперу. Це була квитанція на відправку телеграми. Кваплива рука підписала напрямок: Гончарне.
– Ти гречний хлопчик, – запевнила вона. – Лише... Ти нічого там не наплутав? Ану ж-бо, повтори текст.      
– Будь ласка, – ображений недовірою, той процитував. – «Гончарне. Горіну Борису. Приїжджай негайно». Підпис: «Андрій». Та й годі.     
– Так, слушно, – обізвалася вона несподівано захриплим голосом. – Це мало трапитися… Ні, це неможливо! – її пальці самі по собі стиснулися у маленькі злостиві кулачки, вона примружившись подивилася на вікно свого помешкання.      
– Тож я вільний? – нетерпляче поцікавився хлопчина.      
Ксенія пустила повз вуха його запитання. Її погляд прикуло відчинене вікно з метлявшими від вітру фіранками.


Вона причинила за собою двері й хотіла замкнути на ключ, та його там не виявилося. Андрій стояв посеред покою і пильно дивився їй у вічі.
– У дверях немає ключа, – зауважила вона.    
Він показав ключа, насуненого на вказівний палець. 
– Отож, він живий. А я гадала, що цього разу все було по-справжньому. Йому вкотре вдалося пошити мене в дурні, як тоді, коли він інсценував самогубство! А ти з ним у змові. Він все розповів тобі.     
Проте Андрій заперечливо похитав головою. Ксенія витріщилася.
– Ні? Тоді звідки ти дізнався?     
– Хвилину тому це були самі припущення. Але тепер вони перетворилися на впевненість. Люба, ти щойно ковтнула гачка. Мені бракувало лише підтвердження, що ти знала про його смерть. За час нашого подружнього життя я достатньо вивчив тебе. Ти здатна спостерігати, і тобі не відмовиш у елементарній кмітливості. Ти зауважила, як я ховав гроші, і це збудило в тобі підозру. Ти стежила за мною у вікно, – він відхилив фіранку, показуючи, яким чином вона це робила, – звідси потрапляє до ока увесь двір, і ти бачила, як я вирядив хлопчиська на пошту. Мені нічого не вартувало надіслати телеграму небіжчикові, у кожному разі, не дорожче, аніж будь-якій живій людині. Розрахунок був простий: Тихон якось вже удався до цього способу, а відтак ти легко дійняла віри, що він пожартував над тобою вдруге. Щоправда, пожартував цього разу я. Сподіваюся, ти не маєш це за образу? Врешті-решт, чи не ти сама намагалася переконати мене, ніби він живий? Я утнув з тобою ту ж саму штуку, що й ти зі мною. Відтепер ми квити.       
Ксенія втопила обличчя в долонях і тихо застогнала.
– Знаєш, у в'язниці мені не бракувало часу для роздумів. Тиша, спокій. Це спонукає до розумової діяльності. Отоді я і збагнув, хто ти насправді. Звісно, залишалися певні сумніви… Присядь, люба. Я розповім тобі дещо. Пригадую те безмежне захоплення, з яким ти завжди відгукувалася про свою бабцю, твій єдиний та незаперечний авторитет, власний ідол. Ти одягалася, як вона, зачіску носила, як вона, навіть до медичного університету пішла її слідом! Ти намагалася у всьому скидатися на неї. Батьків це жодним чином не тішило, ймовірно, вони були шоковані, почувши про твоє рішення вчитися у тому самому університеті. Вони всіляко прагнули викреслити її з твоєї пам'яті, та марно. Так, кохана моя, тут криється невеличка родинна таємниця: твоя безцінна, твоя обожнювана бабуся була за вампіра!       
– Вона була видатний учений! – ображено запротестувала Ксенія.     
– Вампір! – правив своєї Андрій. – Зрештою, так само як і ти. Її троє чоловіків підтвердили б мої слова, якби мали змогу розмовляти.   
Ксенія прип'яла язика. Він провадив далі:
– Чи не звідси успадкована твоя чеснота? Ти б нізащо не пішла до ліжка з чоловіком до весілля, але натомість не соромлячись убила б його після неї!    
Ксенія рішуче струснула бабусиними кучерями.
– Ти не розумієш!.. Мені було сім років. Батьки повезли мене на село. Там я потоваришувала з півником, він був такий милий, довірливий. А згодом зник. І мені довелося їсти курячий бульйон – позаяк більше нічого було їсти! – Андрієві здалося, наче у неї виблиснули сльози. – Бачиш. Я роблю тільки те, що змушена робити. Це лише спосіб виживання. А чим ти виправдаєш розпусту?.. І до того ж, такий кінець зовсім не обов'язковий, – раптом додала вона поквапно, з надією в голосі. – Я сподіваюся, нам пощастить його уникнути.     
– Сподіваєшся? – підхопив він, здіймаючи її на кпини. – Ти, здається, саме це слово щойно вжила? Коли твоя ласка, повтори, бо я погано розчув. Адже ми з тобою свідомі того, що воно означає, еге ж? – Вірогідність, що найближчим часом хтось не поставить над моїм тілом діагноз: «помер від серцевої недостатності». А чи не можна дещо точніше, у цифрах? Це скільки: дев'яносто відсотків, п'ятдесят, десять?      
– Авжеж, – гірко зітхнула Ксенія, – я і сумніву не мала, що, заледве ти про все довідаєшся, як одразу ж захочеш від мене піти. Але повір, я справді кохаю тебе!      
– Так само, як того півника?        
– Послухай, та ж це жорстоко! Ти ставиш мені за провину те, що я народилася не такою, як решта. Що я тут можу вдіяти, на твій погляд?     
Та Андрій, не слухаючи, нетерпляче відмахнувся.
– Дозволь тобі нагадати, як ти силкувалася, і до того ж не раз, огудити свого колишнього нареченого в моїх очах, вдаючи з себе жертву омани. Слід віддати тобі належне: ти майстерно зіграла свою роль... О, перепрошую! Адже його ти теж кохала? Уявляю собі. Мабуть, Тихон пізнав ціну твого кохання. Проте він не збирався через це вкорочувати собі віку. Розкусивши тебе, він влаштував усе так, аби ти повірила у його смерть, і коли б не я, було б з тобою по всьому. На жаль, я мимоволі сплутав усі його карти. Тихон почув про наше весілля та одразу ж подбав, аби роз'єднати нас на деякий час. Якби цей задум вдався украй – люба, ми саме встигли б на твоє поховання. Адже ти втратила останнього донора, а на пошуки нового вже не залишилося часу. Розкажи він щиру правду, я б нізащо не дійняв йому віри, і Тихон про це знав. Тож він вийшов на Астахова. Певне, той не встояв перед чималою винагородою та звів наклеп на мене, а сам по тому зник. Це спрацювало. Тихон влаштував так, що я вмить зажив лихої слави, тож ніхто не погоджувався брати мене на роботу. Саме тоді і з'явилося це принадне оголошення в газеті. Він знав, що я неминуче й обома руками вхоплюся за нього. Для мене це був єдиний шанс. Отож я на нього повівся. Тихон відвіз мене на узбережжя – у безлюдне місце, туди, де ти не спромоглася б нас відшукати, враховуючи ужиті запобіжні засоби. Хоча головна ставка була досі на те, що ти вважала його за мертвого. Втім, невдовзі мене почали долати сумніви, а відтак критичної миті він розповів про золото. У можливість миттєвого збагачення ми усі віримо значно охочіше. А повіривши в існування скарбу, мимоволі я припустився наступної помилки, як неминучий наслідок попередньої: незвичну поведінку Тихона я поквапився витлумачити як намір позбутися зайвого свідка. На жаль, я тоді не знав справжніх мотивів, це й призвело до хибних висновків. Вся річ у тім, яку мету він ставив перед собою: дістатися скарбів, котрих там не було, чи затримати мене на узбережжі якомога довше. Цим, зокрема, пояснюється, чому він приховав існування коротшого шляху в тунель. Ще й надто, зараз я не маю жодного сумніву: саме він, а не природна стихія, спричинив завал, що його ми так старанно розбирали. Вибух, за його словами, придався, аби роздрібнити уламок скелі, насправді ж він влаштував його так, аби, навпаки, засипати прохід. Вперше, коли ми підпливали до грота, прохід, найімовірніше, на цю мить був ще вільний! Надається до пояснення також найбільша таємниця, яка мене гнітила. Адже ти не забула, як я вчинив з ним у тунелі перед самою втечею. Я знав, що не міг прорахуватися з аквалангами. Решти повітря було замало для того, аби вийти звідти живим. Авжеж, мої розрахунки мали б сенс, якби Тихон дійсно шукав скарби. Насправді ж він прагнув лише вигадати час. А це все змінює – докорінно. Пригадую, пошук іншого виходу привів мене до якоїсь печери, що мала тріщину в стелі. Відтак, допоки я вважав, що Тихон, залишивши мене нудьгувати на суші, розчищає підводний прохід, тим часом він цілком міг заплисти в ту саму печеру й дихати її повітрям, економлячи запас в аквалангах. Для ситуації, яку я щойно змалював, це цілком логічно. Переконаний, що так воно й було. Але тоді усі мої підрахунки нічого не варті, а Тихон ще мав досить повітря, аби виплисти з тунеля. Натомість ти вдало з цього скористалася. Подальший витвір вже твоєї уяви мав на меті відволікти мою увагу та зосередити її на небіжчику, тоді як ти сама перетворювала мене на власного донора. Отож, Тихон мертвий, а мені відомо про тебе все. Навряд чи ти сподіваєшся, що я проживу з тобою щасливо довіку.    
– А це ми ще побачимо, – її голос раптом став загрозливий, цієї миті вона нагадувала побитого собаку, що, відступаючи, намагається вкусити кривдника. – Ти надто самовпевнений.      
– Не занадто.
– Не сподівайся, що я дам тобі спокій, – провадила далі Ксенія, жодним чином не реагуючи на його слова. – Я піду вслід за тобою, куди б ти не подався. Я розшукаю тебе, де б ти не спробував сховатися. Борис від мене не втік, і тобі не вдасться. Це неминуче, це доля. Вона неухильно скеровує тебе до визначеного місця, чинити опір безглуздо. Комусь несила виплигнути з парашутом з літака, у котрому пальне вже наскінчу. Завислий над безоднею сам від втоми розтискає пальці. І в той же час рука, що приставила до скроні дуло пістолета, відмовляється натиснути на курок. Тобі знайоме це відчуття? Це – інстинкт, те, що стоїть понад розумом. Він керує нами непомітно, тишком-нишком: ми усвідомлюємо, що зробили щось непередбачене, лише коли це вже сталося. Бо ж твій інстинкт, це – ти сам. От побачиш, тобі не вдасться перехитрувати самого себе!        
Враз він пригадав, що вже чув якось ці міркування. Та пригадав, де: край водоспаду. Якби він тоді додав собі клопоту збагнути їхній прихований зміст! Зненацька Андрій спав оком на її гнітючий погляд. У ньому він упізнав зловісний вираз обличчя Тихона, що потикався йому уві сні. Саме цього виразу бракувало на світлині, яку показав йому Троян. Схоже, вона прагнула його загіпнотизувати.
– Ні, чорт забирай! Не намагайся мені це накинути! Одного разу я дозволив собі памороки забити. Вдруге зі мною цієї не поспіваєш. Я знаю, як маю чинити. Мабуть, мені слід красненько подякувати тобі за те, що ти була моїм вчителем. Прощавай. Я йду, більше ти мене не побачиш. І сподіваюся, вже ніхто не потрапить у твої тенета.      
Він звівся, кинув на стіл ключа та попрямував до виходу.
– Куди ти? Повернися!     
На порозі він зупинився, наче востаннє зважуючи ухвалене рішення. Вона гукнула його знову. Та на її заклик вже нікому було відповісти; лише недбало причинені двері тужливо зарипіли на протязі.


Як за водою пішли сумніви. Андрій повертався туди, звідки його щойно випустили. У коридорі тинялося лише декілька поліціянтів. З вікна чергового долинуло бубоніння по склу. Він озирнувся. Черговий повабив його пальцем.
– Куди? – коротко запитав він.    
– До слідчого Трояна, – слухняно пояснив Андрій.    
– Трояна? – черговий зазирнув до списка, що лежав у нього при руці, та здійняв слухавку.      
Знічев'я Андрій поозирався навсібіч, немов цікавлячись, що тут змінилося за час його відсутності. Тільки ні на що було дивитися. Самі протипожежні знаки та голі стіни, пофарбовані у невибагливий брудно-блакитний колір. Вже майже в'язниця. Але тремтіння він не відчував. Взагалі жодних почуттів. Він перебув у ній три доби та був ладен витримати значно більше.
– Хвилинку, – промовив у слухавку поліціянт. – Ваше прізвище?.. Лосьєв… Гаразд, – він відклав слухавку та вдруге звернувся до Андрія. – Проходьте. Четвертий поверх, кімната 407.    
– Немає потреби, я вже знаю.     
Троян по-дружньому самими очима вказав йому на стільця, продовжуючи щось писати. Згодом неквапно згорнув теку й подивився на нього вичікувально. За його щирою цього разу привітністю вгадувалося передчуття успіху.
– Ви мали рацію, – визнав Андрій. – Це я вбив Горіна. Виписуйте ордер. Я згоден надати свідчення.        
Полковник Логінов, увійшовши вслід за ним, щось мав сказати, але після почутого зізнання, мабуть, розмислив та лише кинув з порогу:
– Я все чув. Продовжуйте, Троян, вести цю справу. Згодом зайдіть до мене в кабінет.        
Вони залишилися наодинці.
– Відразу б так, Лосьєв.     
Андрій не відповів, він сидів спершись ліктем на стіл слідчого. Його впевненість імпонувала Трояну. Той запалив та вставив аркуш паперу до друкарської машинки.
За півгодини Троян викликав конвой. Цієї миті пролунав телефонний дзвінок. Він упізнав голос Брагіна.
– Ми тут у себе знайшли парочку закоханих. Я показав їм фото Горіна. Обоє стверджують, начебто бачили його з якимсь молодиком у Ласпінській бухті. Років близько двацяти п'яти, високий на зріст, спортивної будови... – він вдруге змалював портрет Андрія, тільки наче з іншого боку – вперше той був від бармена. – Вони можуть його впізнати.      
Троян скоса глянув на Андрія, порівнюючи опис з оригіналом.
– То що мені з ними робити? – не дочекавшись відповіді, нагадав про себе Брагін.      
– Дякую вам, майоре. У цьому вже немає необхідності.      
У захваті він уявив розчароване обличчя Брагіна. Цього разу він випередив його.
Двоє конвойних повели Андрія коридором з закладеними за спину руками. Останній поворот. Далі ходу не було, глухий кут – утім, не для всіх, бо грати впоперек його ділили будівлю на дві частини. Цей шлях був йому вже знайомий.
Поліціянт його віку, що стояв біля входу, загримів ключами, відмикаючи двері до іншого, протилежного світу. Андрій зробив останній крок, і несподівано почув власне ім'я.
Це була Ксенія. Зім'ята суконка (та сама, з трояндами), злипле волосся, синці попід очима – на неї лячно було дивитися. Здавалося, її останні сили пішли на те, щоб вчепитися у грати, які їх відокремлювали.
– Не кидай мене саму! – заголосила вона, її вологі від сліз очі сповнилися благанням та згасаючою надією. – Чому ти не скажеш їм, що не вбивав? Розкажи їм, як було насправді! Повернися до мене! Будь ласка!.. Зглянься наді мною! Як тобі невтямки: я ж-бо загину сама, без тебе!      
Її слова могли розчулити будь-яке камінне серце.
– Авжеж, я знаю, кохання моє, – з крижаним спокоєм відповів Андрій, він не здивувався та лише хитнув головою конвоїрам. – Прощавай, люба, – востаннє озирнувшись через плече, він без жодних вагань рушив далі, аж поки не зник за наступними дверима у глибині.
 – У тебе немає серця! Я втрачаю сили. Як ти можеш так зі мною чинити? – погладжуючи стрижні так, ніби ті надавалися розжалити себе, Ксенія безсило сповзла на кахляному підлогу. Сльози розпачу нестримно котилися її блідими щоками.
Зворушений до дна душі, молодий поліціянт збентежено стояв над нею, не наважуючись відірвати від грат.
