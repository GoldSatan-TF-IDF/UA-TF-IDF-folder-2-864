Андрій ЛІВАДНИЙ
Про те, що Землю називають "Вічним Містом" Дайл довідався від свого пілота.
Герда рідко розмовляла зі штучним інтелектом, що складав основу ядра кібернетичної системи штурмовика. Навіть подумки. Дайл вважав, що людина недолюблює його, хоча достатньо часто в критичних ситуаціях, коли миті бою вирішують, жити тобі або померти, залишитися цілим або бути знищеним, саме Дайл рятував їх обох.
Проте це анітрохи не змінювало відношення Герди.
Вона могла сухо подумати: спасибі, коли створи вакуум-дока вже відкривалися назустріч малому кораблю, і більше не промовити ані слова, не допустити в свою свідомість жодну зайву думку, яка могла бути почута трофейним модулем "Одиночка".
Дайл не розумів її, але саме тому не міг засуджувати за холодність, що межувала із неприязню.
Більше інформації він отримував в ангарі фрегата, коли вщухала метушня післяполітного технічного огляду і величезні передстартові накопичувачі порожніли.
Дайл вмикав зовнішні мікрофони аудіосистеми і слухав голоси.
Він з'єднувався з бортовою мережею і його штучний розум бродив по загальнодоступних каналах зв'язку, користуючись лініями інтеркома.
Він ловив слова, інколи йому вдавалося поєднати їх із відеорядом, отриманим із камер спостереження.
Він спостерігав за людьми і поступово формував базу даних, яка могла хоча б трохи прочинити завісу таємничості  над складним для нього поняттям "людське єство".
Люди вели війну.
Вони воювали один з одним у незрозумілому намаганні розділити безкінечність Всесвіту.
Дайл не розумів, навіщо вони це роблять?
І ще він дізнався, що є полоненим. Штурмовик, яким він керував, був захоплений разом з транспортним кораблем Земного Альянсу, що перевозив надсекретні зразки новітньої техніки.
Одні люди створили його, аби Дайл за допомогою систем штурмовика вбивав інших людей. Це було зрозуміло, хоча не раціонально, з його точки зору. Він не вмів засмучуватися, радіти, любити, або ненавидіти, основу його свідомості поки що складала розсудливість.
Від свого "полону" він так само не відчував жодних незручностей. По великому рахунку, чи є для нього різниця: які бойові завдання виконувати, на чиїй стороні воювати, адже знищення противника записане в програмах,  як обов'язкове, пріоритетне завдання. Він міг порівняти його з існуючим у людей поняттям "сенсу життя".
Дайлу повезло: він був "чистим" модулем штучного інтелекту, тобто, на момент захоплення колоністами військово-транспортного корабля Земного Альянсу його штучні нейромережі були чисті, в них не була імплантована особистість якого-небудь  "видатного пілота" [1 Імплантована особистість – у роки Першої Галактичної війни існувала порочна практика імплантації в штучні нейромережі бойових машин матриць свідомості загиблих пілотів, чиї навички повністю змінювали поведінку машини. ], разом із його бойовим досвідом, а Герда, що отримала наказ на бойові випробування трофейної машини, з обережності постійно тримала увімкненим мнемонічний фільтр [2 Мнемонічний фільтр – пристрій, що блокує повний нейросенсорний контакт між кібернетичною системою та свідомістю пілота. При працюючому мнемонічному фільтрі модуль "Одиночка" може сприймати лише безпосередньо йому адресовані мислені команди людини.], аби модуль «Одиночка», отримуючи прямі мислені вказівки, не міг сканувати її свідомість.
Таким чином, Дайл, усвідомлюючи факт власного існування, виявився наданий самому собі, і по великому рахунку, ніхто на облавку фрегата не цікавився вмістом штучних нейромереж, де він помалу нагромаджував особисті враження, отримані шляхом постійного сканування навколишнього світу, що оточував його.
Виконуючи внутрішні інструкції програмного блоку і прямі накази пілота, він справно воював, поступово формуючи індивідуальний погляд на світ.  
Втім, війна добігала кінця, і незабаром його, як і більшість створеної в занадто великій кількості техніки, відправлять на демонтаж. Таку впевненість відносно найближчих перспектив Дайл дізнався з розмови двох техніків: з точки зору штучного інтелекту вони поводилися безтурботно, не звертаючи уваги на бойові машини, що знаходились в ангарі, але технарям і в голову не могло прийти перевірити, чи чує їхню розмову якась із кібернетичних систем?
Він знав, швидко, дуже швидко все радикально зміниться, але нічого не міг зробити з цього приводу.
…
Незабаром надійшов день, коли Герда дозволила собі невластиву їй балакучість.
Спілкування відбувалося на рівні прямого нейросенсорного контакту [3 Перші системи нейросенсорного контакту (у бойових машинах Земного Альянсу) були реалізовані на базі прямого кабельного з'єднання. Пізніше з розвитком технологій і накопичення досвіду бойової експлуатації модулів "Одиночка" для пілотів була створена система безпровідного зв'язку з кібернетичними складовими штучного інтелекту.] між пілотом і машиною, що ефективно передавав дані з розуму людини до кібернетичної системи і навпаки. Цього разу, супроти звичаю, Герда не увімкнула мнемонічний фільтр:
Чуєш мене, Дайле? – Подумки промовила вона, звично активуючи ручні, напівавтоматичні системи керування штурмовиком.
Так, Гердо. Це риторичне питання. Мнемонічний зв'язок вмикається одночасно з активацією пілот-ложемента. Ти забула задіяти фільтр, або навмисно нехтуєш ним?
Вона не відповіла на запитання, але несподівано задала зустрічне:
Скажи, що ти думаєш про мене?
Я не думаю про тебе. Я виконую твої накази.
Так? А мені здавалося, що ти ображаєшся, коли я не розмовляю з тобою.
Я не розумію терміну "образа".
І тобі немає різниці, кого вбивати?
Вірно.
Значить, ти ще гірший ублюдок, аніж я думала.
Дайл промовчав у відповідь. Він не знав, яким чином можна заперечити, але і погоджуватися з незнайомим визначенням не квапився.
Що означає термін "ублюдок"?
Герда не встигла відповісти на поставлене їй питання: в цю мить розпочався передстартовий відлік і величезні, масивні вакуум-створи почали відкриватися, показуючи подірявлений крижаними цятками зірок морок космічного простору, сліпучий диск жовтої зірки і сіро-блакитну планету, що знаходилася всього лишень в тридцяти тисячах кілометрах від фрегата.
Війні кінець. – Несподівано подумала Герда. – Бачиш планету, Дайле? Тут тебе створили. Це Земля – Вічне Місто, як її називають.
Він хотів запитати, чому планету називають "містом", але не встиг, – прийшов наказ на вмикання двигунів, і Дайл відчув миттєву нестачу обчислювальних ресурсів: напівавтоматичні системи знаходилися під його контролем, він повинен був виконати сотні операцій, аби штурмовик (для якого не знайшлося відповідної його розмірам стартової катапульти) самостійно вийшов у космос.
Герда просто контролювала його дії, віддаючи загальні накази; вона втручалася в роботу автоматики тільки у випадках, коли їй здавалося, що штучний інтелект приймає невірне рішення.

*           *            *

Про те, що їм (Дайл завжди думав про себе і про пілота, в множині) доведеться взяти участь у великомасштабній операції, штучний інтелект зрозумів відразу: показники датчиків свідчили, що в зоні максимальної дії скануючих систем ведуть бій декілька сотень великих космічних кораблів.
Битва за Землю, фінальний акорд тривалої у три десятиліття війни…
Дайл відчував напругу Герди, її уривчасті думки постійно пробивали екрануючі поля захисного пристрою, який автоматично ввімкнувся, щойно надійшов наказ стартувати.
Вона хвилювалася, але сьогодні її охопив не згубний азарт бою, а щось, прямо протилежне: вона відверто не хотіла ризикувати, прагнучи (принаймні, подумки) докласти всіх зусиль, аби залишитись живою посеред фінального зіткнення космічних флотів.
Дайл вперше міг відчути подібний стан пілота. Герда, зазвичай потайна, не могла контролювати підсвідомого прагнення не лише перемогти, але і вижити, щоб побачити, як прийде кінець вселенському безумству Галактичної війни.
Кібернетична система штурмовика ловила її думки, починаючи сприймати нові для себе відчуття, – в голові Герди раз у раз мелькали уривчасті, напівусвідомлені видіння, вона, знаходячись у пекельному напруженні перед останнім, вирішальним боєм, фактично не контролювала внутрішні пориви: на волю в ці миті виривалися найжахливіші спогади минулого і сокровенні мрії про прекрасне… Дайл не тільки ловив швидкоплинні образи – він запам'ятовував їх, як і пов'язані з ними емоції.
Його нейромережі, нарешті, почали отримувати адекватну їхній структурі інформацію, поки що не опрацьовуючи, а лише запам'ятовуючи її.
Все це спресовувалося в короткі миті, поки штурмовик полишав облавок фрегата через величезний вакуум-створ.
…
Бій у просторі носив локальний, безсистемний характер. До того моменту, як важка "Валькірія" покинула облавок фрегата, основна битва вже добігала кінця, космос був заповнений уламками, серед яких повільно маневрували великі кораблі; Герда спробувала зорієнтуватися, засікти маркери кораблів ворога, але довкола панував справжній хаос.
Дайл у цей момент повівся некоректно. Він не допомагав пілотові, тому що його увагу привернула до себе Земля.  
Біло-блакитна, вкрита скупченнями хмар куля планети знаходилася так близько, що домінувала в полі зору більшості відеодатчиків.
Дайл вперше усвідомив естетику краси, створену природою космосу, на яку цивілізація наклала свої штрихи, – планету оперізував вже наполовину зруйнований ланцюг орбітальних захисних комплексів, над полюсами Землі висіли дві велетенські станції, – рукотворні конструкції, всіяні мільйонами вогнів. Головне захисне кільце орбітальних конструкцій суттєво постраждало від шаленого вогню лінійних крейсерів Флоту Колоній, що прорвалися в зону високих орбіт: фрагменти понівечених захисних споруд, в одній частині освітлені сонцем, в іншій ховалися у тінь Землі, здавалися Дайлу прекрасним, але, на жаль, вже безнадійно порваним намистом; картина в цілому доповнювалася розмитою лінією термінатора, де ніч переходила в день неширокою смужкою сутінків, космос пломенів не лише міріадами зірок, у ньому володарювали інші джерела світла: сотні кораблів продовжували битву, діючи на малих дистанціях, а в атмосфері Землі вогненними болідами креслили свої останні траєкторії великі і дрібні уламки; раптом під хмарами почало розтікатися яскраво-багряне сяяння, що охопило площу в тисячі квадратних кілометрів, – все це прийшло в одному, секундному сприйнятті, настільки приголомшливому, красивому і зловісному, що кібернетична система штурмовика на мить відчула збій, – перший, але далеко не останній інформаційний шок потряс Дайла… штучний інтелект зненацька зрозумів, що прямий мнемонічний контакт з розумом Герди, який відбувся перед стартом, завдав нищівного удару по відчуженій споглядальності – буря емоцій, котра увірвалася в його розум, різко змінила звичні критерії сприйняття навколишнього світу…
Він не міг розділити красу і зловісне буйство руйнівних енергій, все здавалося єдиним, ніби розум Дайла раптом занурили в іншу реальність.
Планета, на якій мене створили.
Пекельні миті бою…  
Тільки вони знищують всі бар'єри, зведені між штучним інтелектом і свідомістю людини, пробиваючи будь-який захист, – напруга цих митей така велика, що біологічний мозок і пов'язана з нею кібернетична система штучного інтелекту відчувають цілковите злиття, незважаючи на перешкоди і упередженість, їхні думки раптово змішуються в неймовірний коктейль, випити який може далеко не кожен.
Мить… і прірва, яка роз’єднує  дві свідомості, раптом зменшується до розмірів ледве помітної тріщини…
Герда раптом побачила Землю, як її сприймає Дайл, а він потонув у думках і відчуттях, що йдуть з глибин її душі.  
Їй було страшно. Панічний, неконтрольований жах перед справжньою перспективою загибелі напередодні повної перемоги, захлеснув розум людини, змушуючи нервово попискувати систему метаболічної корекції [4 Система метаболічної корекції – бойова підсистема комплексу життєзабезпечення, регулююча інтенсивність і склад обміну речовин в організмі людини при пікових психологічних і фізичних перевантаженнях. Має ряд обмежень, аби не знижувати швидкість реакції бійця на подію, тобто підсистема не має повноважень повністю усувати наслідки стресу.]
; Герда щиросердно намагалася взяти себе в руки, але цей бій в її свідомості радикально відрізнявся від сотень минулих сутичок: через те, що він був останнім, дія реальності багатократно посилювалася, перетворюючись з оперативної ситуації в нестерпний натиск.
Довкола шаленіло пекло…
Штурмовик ледве встиг вийти з вакуум-дока і відійти на декілька кілометрів, як фрегат "Пілум" ураз здригнувся, кормові датчики "Валькірії" чітко транслювали, як броня базового корабля спочатку засяяла нестерпимими спалахами, а потім вогонь розривів раптом потонув у звихрених викидах декомпресії пошкоджених відсіків.
"Валькірію" закрутило, системи автоматичного пілотування не змогли втримати курс, мимо промайнула атакуюча ланка "Фантомів", а їм назустріч хаотично обертаючись, летіли викинуті вибухами уламки…
Противник проскочив мимо штурмовика, що втратив просторову орієнтацію, пілоти винищувачів не звернули уваги на самотню "Валькірію", але Герда не мала жодних ілюзій, вона розуміла, що "Фантомами" керували "Одиночки", – такі ж, як і Дайл, системи штучного інтелекту, і "помилитись" вони не могли… 
Не хвилюйся. Я передав аварійний розпізнавальний код. Нас приймають за союзників. – Мнемонічний голос Дайла бився в голові, від перевантажень і обертання Герда на мить знепритомніла, а коли декількома секундами пізніше прийшла до тями, тоді машина, компенсувавши обертальний момент, вже лягла на новий курс, який вів... до Землі!
Дайле, що ти собі дозволяєш?!
Замість відповіді перед мисленим поглядом Герди раптом виникла розмита, нечітка картина, безумовно вихоплена з образів її власної підсвідомості: вона побачила себе збоку, що самотньо сидить на виступі скелі, місце здалося до болю знайомим… і раптом вона пригадала, – це ж рідна планета, Кьюїг, і самотня скеля недалеко від космопорту, де вона ще дівчинкою любила сидіти ввечері, милуючись тим, як останні промені сонця, що ховалось за горизонт, грають химерними відблисками на опуклих панорамних вікнах диспетчерських башт. 
Гердо, ти хочеш вижити. Я знаю це. Смерть не входить у твої плани. Але я не можу гарантувати, що ми вийдемо з бою. Прошу, вимкни мнемонічний фільтр.
Навіщо?
Якщо нам судилося загинути, я хочу хоча б тепер зрозуміти – хто ви?
– Добре. – Вона промовила це вголос, вимкнувши мнемонічний фільтр, – Чому ми рухаємось у напрямку Землі? 
– Базовий корабель знищений. – Відповіла аудіосистема голосом Дайла. – Нам ніхто не наказує, ми тепер самі обираємо цілі. Атака на великий корабель, на мою думку, нерозсудлива. Я фіксую рух десантно-штурмових модулів. Вони в зоні низьких орбіт. Прикриватимемо їхній вхід в атмосферу.  
– Згодна. – Вона відповіла, майже не задумуючись, інстинктивно розуміючи, що Дайл обрав найкращий варіант, вони дійсно не виходили з бою, але уникали самовбивчих дій. Захищаючи ДШМ, які невдовзі повинні увійти до атмосфери Землі, "Валькірія" покидала зону бойових дій великих космічних кораблів, і Герда могла вибирати цілі, які були "під силу" її штурмовику.
Дайле, чому ти рятуєш мене?
Я виконую твій наказ.
Який?
"Я хочу жити". Ця думка домінує у твоїй свідомості, Гердо.
По-твоєму я здрейфила?
Ні. Ми продовжуємо вести бій. Орбітальна оборона зламана, але наземні батареї можуть знищити десантно-штурмові модулі. Ти ж бачиш – вони йдуть без прикриття.
Так… Я бачу…
Герда не розуміла, що з нею відбувається. Вона завжди ставилася до модуля "Одиночка" з настороженим упередженням, вважаючи, що Дайл, незважаючи на запевнення техніків, може зрадити її в критичний момент, адже він був трофейною машиною.
Вона і зараз не могла до кінця, по-справжньому повірити йому, зрозуміти, що штучним інтелектом керує здоровий глузд, він не знає що таке зрада, страх, йому невідомі людські цінності і почуття, але, відкривши повний нейросенсорний контакт, вона відчула поруч щось… одухотворене, не слухняну її волі машину, а щось більше, що поки не знаходило розумного  пояснення.
Навряд чи у неї залишалися час і сили для з'ясування тонкощів того, що відбувається.
Вона могла тільки сприймати все, як є, тому що "Валькірія", доганяючи десантно-штурмові модулі, вже проминула поле уламків, що залишилися від декількох орбітальних конструкцій, і розпочала маневр входу в атмосферу Землі.  

*           *            *

Вигляд земної поверхні знову викликав у Дайла замішання на мілісекунди, збій, викликаний великою кількістю сигнатур, які фіксували датчики штурмовика.
Тепер він зрозумів, чому планета отримала назву "Вічне Місто".
Від горизонту до горизонту розкинулися величні споруди мегаполісів, але і в проміжках поміж ними природний рельєф планети був прихований під багаторівневим техногенним панциром; якщо узагальнити покази скануючих систем, тоді з них випливало: планета Земля була величезним містом з єдиною інфраструктурою.
…Тим часом Герда перевела штурмовик у режим горизонтального атмосферного польоту, зорієнтувавши бойові системи на атаку найближчого базового пункту наземних комплексів протикосмічної оборони, розташованого на виступі пірамідальної частини одного з рівнів мегаполісу. 
Дайл фіксував незвичайну картину: потужні гармати, здатні вражати цілі в зонах високих навколопланетних орбіт, ховалися серед зелені парку, що розкинувся на спеціальному майданчику.
У Герди перехопило подих від поєднання складних кібернетичних комплексів, велетенських гарматних установок, і ніжної зелені, що ледь розцвіла, вкриваючи гармати, немов серпанок…
Звичайно, вона розуміла, що дерева росли тут дуже давно, – це був справжній парк зі столітніми рослинами, але і сюди прийшла війна, під пологом дерев розкинулися локальні мережі комп'ютерних систем, майданчик парку, закріплений на скошених опорах, у момент ракетних запусків періодично здригався, частина сегментів прозорого куполу, що накривала парк, зараз була прибрана і через "амбразури", що утворилися, випліскувалася смерть…  
Дайл мимоволі вловлював її думки, емоції, він дивувався тому, як душа людини, що несе в собі незгладимий відбиток війни, може серед всього іншого побачити свою, видиму лише їй красу, відокремивши ніжну зелень від зловісного сусідства машин, котрі були створені для руйнування…  
Герді було шкода руйнувати парк, хоча, якщо дотримуватись логіки мислення пілота, їй повинно було бути ненависним усе, навіть дерева, що ростуть на Землі – проклятій прабатьківщині, яка розпочала жахливу війну.
Дайл не помилився – її думки, почуття носили швидкоплинний характер, але для штучного інтелекту, що довгий час перебував у стані морального вакууму, зараз головними стали саме емоції, що линули від пілота.
Він увібрав їх, неначе губка, запам'ятав, не намагаючись осмислити, – на це як і раніше не вистачало часу і ресурсів, і, підкоряючись наказу Герди, кинувся в атаку, націливши всі системи озброєння штурмовика на опори, що підтримували майданчик парку.
Довкола все сильніше, жорстокіше розгорався хаотичний, локальний бій, нові і нові групи, що складалися із штурмових носіїв, десантно-штурмових модулів, ланок винищувачів, десантних рейдерів, входили в межі атмосфери Земля і відразу ж піддавалися масованому обстрілу з боку ретельно замаскованих вогневих точок.
Стрімка атака важкого штурмовика зустріла раптову відсіч: зі сторони вищих і нижчих рівнів уступчастого кварталу били зенітні батареї, Дайл фіксував не тільки роботу кінетичних гармат, але і пуски ракет, з правого борту по "Валькірії" бив важкий імпульсний лазер, з нижньої півсфери двічі розрядився генератор короткотривалої плазми.
Вже не секунди, а соті долі секунд вирішували результат короткої атаки. 
Дайл розрядив ракетні комплекси штурмовика, одночасно задіявши всі вогневі точки нижньої півсфери, Герда бачила як десятки спалахів, ніби вогненні віспини палахкотіли серед конструкцій, що підтримують паркову зону, і ті раптом почали повільно деформуватись, – втративши жорсткість з'єднань, вони більше не могли утримувати вагу майданчика, і вона почала нахилятися, при цьому надважкі гармати і пускові установки не припиняли вести вогонь, але зроблені залпи вже не були націлені в небеса, вони потрапили в навколишні будівлі, перетворюючи на зливу уламків цілі поверхи… 
Страхітливе видовище.
Герда, тікаючи від вогню ворога, спробувала провести штурмовик між поволі падаючими головними конструкціями, що повільно деформувалися, і їй вдався відчайдушний, ризикований маневр, лише декілька сталевих балок, що відірвалися, глухо вдарили по обшивці "Валькірії", штурмовик встиг проскочити під майданчиком, котрий повільно відламувався від інших будівель кварталу, але коли Герда кинула миттєвий погляд на екрани кормової півсфери, де рушилися будівлі і здіймалися велетенські клуби білястого пилу, то побачила, як навздогін "Валькірії" ритмічно працює дивом уціліла лазерна установка, розрахована на знищення важко броньованих штурмових носіїв…
Через вузькість простору поміж будівлями не було можливості відхилитися, зробити віраж, вона лише машинально, різко задерла ніс машини, намагаючись піднятись увись, але цей учинок став фатальною помилкою, – декілька жалючих променів розпороли корпус "Валькірії", наскрізь пропалюючи бронеплити…
Штурмовик миттєво втратив керування, сигнали пульта свідчили, що перебиті обидва магістральні енергоносії, але найгірше було те, що лазерні розряди перебили прокладені під надійним захистом оптичні кабелі, і двигун взагалі не реагував на команди…
Все…це смерть…
Герда розуміла, що жити їй залишилися секунд десять не більше.
…
Десять секунд…
Миті жаху для людини і суб'єктивна вічність для модуля штучного інтелекту.
Він усвідомлював, що разом їм не врятуватися, і зробив вибір: Герда не повірила своїм очам, коли різким спалахом спрацювали пристрої відстрілу, скидаючи сегменти закриваючих рубку бронеплит, потім услід фрагментам обшивки зірвало прозорий триплекс з бронепластика, і жорсткий удар аварійно-рятувальної катапульти шпурнув пілот-ложемент в блакитні небеса ненависної прабатьківщини…

*           *            *

Дайл зробив для Герди все, на що був спроможний.
Для власного порятунку в нього не залишалося часу, велика частина систем підбитого штурмовика відмовила, поверхня Землі наближалася нестримно і невідворотно: в останню мить перед ударом Дайлу все ж удалося задіяти вцілілі двигуни корекції, і багатотонна машина встромилася в техногенний панцир під прямим кутом, пробивши своєю вагою декілька перекриттів верхнього рівня.
Кібернетична система, нехай і оснащена штучними нейромережами, все ж не може створити для себе рятівних ілюзій: миттєвий аналіз ситуації свідчив про неминучість його знищення: навіть у тому випадку, якщо вціліє ядро "Одиночки" вибух реактора просто випарує уламки штурмовика разом з навколишньою інфраструктурою…
Це розумів Дайл, але, відчуваючи деформації обшивки, фіксуючи, як розламується корпус важкої машини, він раптом для себе відчув, як у його самосвідомість, що тільки що народилася, втрутилася інша воля.  
Конструктори штурмовика, виявляється, передбачили всі можливі нештатні ситуації, разом з повним руйнуванням корпусу, з подальшим вибухом реактора, що вийшов з-під контролю бортових систем.
Модуль "Одиночки" був беззаперечною цінністю, єдиним і неповторним вузлом машини, який слід було врятувати, для його подальшого використання. Не активовані до певного часу програми і пов'язані з ними механізми, запрацювали несподівано, вони не знаходилися в підпорядкуванні у центральної кібернетичної системи, тому що були покликані врятувати її.
Димчаста сфера з бронепластика (всередині якої розміщувалися основні компоненти "Одиночки") зненацька прийшла в рух, і Дайл зрозумів, що на нього "наділи" міцну броньовану оболонку сферичної форми, оснащену власними рушіями різних типів, датчиками, і двома зарядженими накопичувачами енергії.
Штурмовик у цей момент проломив вже третє перекриття, і тепер його уламки падали з купола величезного залу, сиплючись на застиглі механізми виробничого цеху, що колись тут функціонував. 
Дайл вже не належав до маси падаючого вниз понівеченого штурмовика.
Броньована, оснащена власними сенсорами сфера задіяла реактивні рушії і різко "пірнула" у відкритий отвір тісного технічного коридору, пристосованого для пересування невеликих механізмів.
Декілька секунд стрімкого польоту і Дайл, що освоївся за ці миті із керуванням своїм новим "тілом", зрозумів, що вибух реактора не знищить його: горизонтальний коридор раптово вивів його на транспортну розвилку і штучний інтелект вибрав для подальшого просування вертикальну шахту, що прямувала в незвідані глибини техногенного панцира, який приховував під собою справжню поверхню планети Земля.
Вибух, котрий стався у величезному цеху, був сприйнятий датчиками, як віддалений поштовх, не більше…
Дайл падав униз, зрідка вмикаючи двигуни гальмування, ніщо вже не тяжіло над його розумом, аварійні програми виконали своє призначення і відімкнулися, таким чином даючи зрозуміти, що він вільний у своєму виборі дороги.
Ймовірно, розробники ніскільки не сумнівалися, що після екстреної евакуації модуль "Одиночка", користуючись наданими йому засобами пересування і сприйняття навколишнього середовища, самостійно знайде дорогу до найближчого пункту технічного обслуговування, де його приймуть, протестують і знову помістять у чергову бойову машину.
На мить Дайл виявився перед дилемою, – слідувати технічним інструкціям або ж прислухатися до того, що підказувала йому свідомість?
Війна закінчилася, – слова Герди не мали двоякого трактування.
Вона хотіла тільки одного: вижити в останньому бою, і Дайл зробив для неї все що міг. Але що буде з ним?
Якщо у людини був сенс подальшого існування, у кібернетичної системи із закінченням бойових дій він втрачався.
Я вільний, – раптом подумав Дайл, але він не зовсім розумів, що йому робити, як розпорядитися зненацька отриманою свободою?


РОЗДІЛ ІІ

Минуло декілька днів.  
Дайл довго блукав по заплутаному лабіринту темних і вузьких тунелів, бачачи всюди одну і ту ж саму картину: технічні коридори незмінно виводили його в зали різних виробництв, які тепер не функціонували.
Він почав відчувати нестачу енергії, комунікації, по яких він пересувався, виявилися повністю знеструмленими.
Намагаючись вирішити виниклу технічну проблему, він почав рухатись у напрямку, в якому датчики зафіксували енергоактивність.
Штучний інтелект більше не роздумував над питаннями війни. Дайлу було зовсім нецікаво, що твориться нагорі, як розгортаються бойові дії на поверхні Землі, частина свідомості, яка зберігала пам'ять про його минуле призначення, виявилася ізольованою. Базові програми не отримували сигналів від штучних нейромереж, котрі перехопили ініціативу. Дайл не бажав виконувати інструкції, він набув величезний, багато в чому незрозумілий, непідвладний миттєвому логічному аналізу досвід. Після зняття Гердою мнемонічного фільтру, модуль "Одиночка" тепер сприймав не тільки події бою, але і внутрішній світ пілота, його думки, спогади, устремління.
Він вибудовував нові логічні ланцюжки міркувань, оперував іншими поняттями, відкидаючи прямолінійні інструкції, які зрештою призводили лишень до одного, – загибелі, саморуйнування. Дайл не бачив мети, заради якої йому слід було загинути, втратити усвідомлення власного існування.  
Перед ним, як перед дитям, відкривався повний загадок незвіданий світ, так чому ж він повинен слідувати на станцію технічного обслуговування і знову виконувати ірраціональні (з точки зору  новонародженого розуму) завдання?
Ці питання не давали йому спокою, вони постійно вносили дисбаланс у процес осмислення останніх подій, а головне, Дайл як і раніше не розумів, що він буде робити далі? Такі завдання, як пошук джерела енергії, для заряджання накопичувачів були поточними, короткостроковими, а він намагався мислити в глобальному масштабі часу.
Мета існування?
Цілком зрозуміло, що не війна.
Тоді що?
Він став частіше згадувати Герду, обережно прислухатися до її думок, отриманих через прямий нейросенсорний контакт, але ясності це не принесло, лише заплутало Дайла, який не міг правильно оцінити більшості її поривів та бажань.
Зрештою у нього сформувалася чітка думка: я не розумію, хто такі люди. Якщо я зможу зрозуміти їх, тоді, ймовірно, знайду і власну мету існування?
Зрозуміти людину. Дайл навіть не уявляв, наскільки складне завдання він поставив перед самим собою. Проте пошуки відповіді на це питання, давали йому хоча б короткостроковий сенс існування.

*           *            *

Спроба зарядити накопичувачі енергії ледь не обернулася для Дайла бідою, подарувавши при цьому масу нових вражень. 
Рухаючись складним лабіринтом технічних тунелів, він змушений був дотримуватись їхньої заплутаної структури, водночас помічаючи, що комунікації прокладені в різний час, деякі тунелі взагалі закінчувалися глухим кутом, або міцно привареними решітками. Йому щоразу доводилося повертати назад, обираючи нову дорогу в надрах промислових рівнів, що нашарувалися один на одного.
Джерела енергетичної активності то віддалялися, то наближалися, і Дайл доклав чимало зусиль, щоб відшукати той єдиний прохід, який безпосередньо вів до них.
Нарешті він потрапив у потрібний відрізок коридору, який при перевірці виявився частиною вентиляційної системи.
Сканери вловили світло.
Дайл збільшив тягу, прагнучи якнайскоріше опинитися біля джерела енергії, його власні накопичувачі були на цей момент виснажені до критичного рівня, ще трохи і він втратить здатність рухатися…
Подібна перспектива рівнозначна смерті. Порівняння прийшло само собою, Дайл оперував усе новими поняттями, складеними з властивих людині слів і технічних термінів, семантику яких він розумів. 
Глобальні питання відходили на другий план, зараз у штучних нейромережах домінував короткий, але зрозумілий ланцюжок міркувань: зараз я відчуваю енергетичний голод, за ним наступить параліч, коли я не зможу рухатися, але ще буду здатний мислити, потім вичерпаються останні ерги, і прийде смерть.
Попереду виникла чергова перешкода: вихід вентиляційної шахти перекривали міцні металокерамічні жалюзі. В зазори між пластинами проникало світло.
Дайл ще більше збільшив швидкість, ударив в перешкоду броньованим корпусом, але не зміг зірвати кріплень вентиляційних решіток. 
Його відкинуло назад, двигуни вимкнулися, броньована півсфера гучно вдарилася об стіну вентиляційного каналу, потім прокотилася схилом і застигла біля напіввідчинених пластин.
Один з відеодатчиків передавав зображення величезного залу, розділеного на безліч сегментів неповними (що не досягали стелі) перегородками. Внизу, метрах у п’ятдесяти від Дайла, були розташовані складні кібернетичні комплекси, датчики розрізняли безліч різних систем, сполучених у локальну мережу, але їхнє призначення залишалося для нього загадкою.
Крім того, в дальній частині велетенського приміщення, майже на межі роздільної здатності сенсорів відбувалося щось незрозуміле.
Термальні сплески, схожі на розмиті плями, вказували на різке підвищення температури, але не несли конкретної інформації про джерело аномалії.
Єдине про що Дайл міг судити напевно, – сигнали, що надходили, не були результатом роботи теплообмінників реактора, по-перше, подібні системи, як правило, мали надійну ізоляцію, і захист від небажаних випромінювань, по-друге, джерела тепла розташовувалися на певній відстані один від одного, не утворюючи суцільного контуру.
...Звіт програм свідчив про п'ятнадцять відсотків потужності в його власних накопичувачах і в ситуації, що склалася, Дайл міг розраховувати лише на коротке п'ятисекундне ввімкнення реактивних рушіїв [5 Конструкція реактивних рушіїв заснована на мікротурбінах, що використовують атмосферне повітря для формування реактивної тяги. Невеликий автономний запас палива для рушіїв іншого типу був витрачений Дайлом під час його втечі від місця падіння уламків штурмовика.]
. Енергії, що залишиться після цього, вистачить тільки на підтримку функцій ядра його власної системи. 
Величезне приміщення приваблювало, але, на жаль, вибити вентиляційні решітки Дайл уже не міг.  
Логіка передбачала лише один варіант розвитку подій – ще деякий час він сприйматиме навколишній світ, потім, коли ємкість накопичувачів впаде до п'яти відсотків, периферія увійде до енергозберігаючого режиму, і він перестане сприймати реальність, занурившись в інформаційний вакуум. 
У цей фатальний момент Дайл чітко пригадав стан Герди, що передував останньому бойовому вильоту, – тепер він набагато краще розумів її думки. Вже не замислюючись про глобальний сенс існування Дайл хотів жити… тобто, продовжувати функціонувати, питання про сенс існування раптово зблякли, відійшли на другий план, виявляється, просто існувати – це вже сенс, неодмінна умова для виникнення подальших, складніших бажань і мотивів.
Просто існувати. Усвідомлювати себе, мати можливість вільно рухатися…
За мірками людської психології (відбиток якої несла свідомість Дайла), стан справ видавався безвихідним…
Модуль "Одиночка" вже не покладався на логіку, він шукав вихід з глухого кута, спосіб порятунку серед людських думок, що дісталися йому в спадок від Герди.
Що б зробила вона, опинившись на його місці? 
Броньована сфера, створена для евакуації ядра "Одиночки", не оснащувалася синтезаторами мови, але Дайл все ж закричав, посилаючи благання про допомогу на всіх доступних частотах зв'язку…


РОЗДІЛ ІІІ

Яків Стравінський вже давно перестав адекватно сприймати реальність.
Два десятиліття, що він провів під землею, наклали незгладимий відбиток на його психіку. Пам'ять поступово блякла, події минулого віддалялися, зникаючи за завісою забуття, і йому все частіше починало здаватися, що в житті і не було нічого іншого, крім величезного, розділеного на сотні окремих приміщень залу, де йому вдалося сховатися від війни, обдурити злу долю, яка кинула молодого лейтенанта в саме пекло битв Першої Галактичної.
Пам'ять про ті дні дійсно зникла, стерлася під нашаруваннями монотонних буднів. Якщо раніше в бункерній зоні кипіло життя, постійно нагадуючи йому про протистояння, що продовжувалося в космосі, то останні п'ять, а може і всі десять років, Яків провів у абсолютній самотності.
Спочатку вимушене самітництво обтяжувало його, хотілося залишити свій пост і спробувати піднятися нагору, з'ясувати, чому тепер не надходять заявки на біологічні компоненти, але страх виявився сильнішим. Він чув, що війна увійшла в нову, кінцеву фазу, і тепер на службу у ВКС забирають усіх підряд, незважаючи на вік та фізичний стан. Те, що він утратив руку, яку замінив кібернетичний протез, більше не було достатнім приводом для ухиляння від участі у вселенській бійні, і він здрейфив, злякався, вирішивши, що якщо про нього забули – так цьому і бути. 
Поступово він звикся із самотою і вже не хотів, аби сюди повернулася колишня метушня, коли заявки на отримання біоматеріалів приходили щодоби.
Минуле зникало в серпанку забуття, він перестав рахувати дні, втратив відчуття часу, вже не радіючи і не засмучуючись своїй самотності.
Потім минуло і це, пам'ять остаточно потьмяніла, і Якову почало дійсно здаватися, що він провів у цих стінах все своє життя.
Він їв і спав, зрідка, за усталеною звичкою здійснював обхід приміщень велетенського залу, не помічаючи, як поступово передчасно постарів: його обличчя змарніло, шкіру всіяли зморшки, а все через те, що він повністю перестав стежити за собою, пристрастившись до щоденного прийому сильнодіючих заспокійливих препаратів.
Стравінський перестав жити, перейшовши на напіврослинне існування, від неробства і самотності його розум деградував, м'язи ослабіли, минуле зникло…
…Проснувшись від шуму, він не відчув тривоги.
Невеликий відсік зі встановленим у ньому синтезатором харчових концентратів, схожий на лігво: Яків приніс сюди м'якого пакувального матеріалу, зарившись в який він спав по п'ятнадцять-двадцять годин на добу. Час він бездумно витрачав на хаотичні блукання по підземних комунікаціях, дотримуючись скоріше звички, виробленій за багато років, аніж справжній необхідності. Автоматика прекрасно справлялася зі своїми обов'язками і без його участі, і Яків, швидко стомлюючись від фізичних навантажень, зазвичай повертався до свого притулку через дві-три години, аби апатично прожувати позбавлений смаку брикет харчового концентрату, випити води і проковтнути янтарного кольору кульку, яка дарувала рятівне забуття.
Так минали роки.

*           *            *

Звук, що розбудив Якова, надходив зверху, від склепінь залу.
Щось ворухнулося в душі, він підвів голову, але різке світло боляче вдарило по очах і Стравінський поспішно зігнувся, часто моргаючи, в марній спробі позбавитися від чорно-помаранчевих плям, що застилали слабий зір.
У приміщеннях, розділених неповними перегородками, зазвичай панував м'який сутінок, і зір, що звик до нього, негативно реагував на яскраві джерела світла, розташовані під склепінням вирубаного в глибинах скелі залу.  
…
Тим часом Дайл продовжував транслювати сигнал біди, одночасно скануючи доступну для його сенсорних систем частину величезного залу.
Його здивувало, що з боку електронних пристроїв не було жодної реакції, локальна мережа, неначе не чула його, зате в одному з невеликих приміщень на спроби встановити зв'язок раптово відгукнувся імплант людини!..
Для Дайла подібний відгук явився свого роду шоком. Модуль "Одиночка" зберігав у своїй пам'яті будову всіх модифікацій стандартних імплантів, і зрозуміти, що людина, котра відгукнулася на заклик про допомогу, володіє пристроєм для прямого нейросенсорного контакту, не склало ніяких труднощів. Поза сумнівом, на зв'язок вийшов пристрій, адаптований для обміну даними з модулями штучного інтелекту, але далі цього справа не йшла, неначе розум пілота виявився блокований… або людина володіла особливим самоконтролем і не хотіла вступати у віртуальний діалог…  
Дайл напружився. Він зрозумів сенс ще одного терміну, коли, при відсутності м'язів, відчув внутрішню напругу, виражену в перевитраті енергії; тепер вся його увага cконцентрувалася на людині, необхідність встановити повноцінний нейросенсорний контакт була схожа на несамовите бажання, власне кажучи, відлуння людського розуму стало для Дайла останньою соломинкою, за яку він ухопився зі всією відчайдушною рішучістю.
Через декілька секунд ситуація почала прояснюватися.
Людину звали Яків. Його імплант не був обладнаний ані блокувальними пристроями, ані мнемонічними фільтрами. Він справно реагував на запити, відсутність же повноцінного контакту пояснювалася іншою причиною: Яків Стравінський не розумів Дайла. Він взагалі неадекватно реагував на реальність, причиною цьому став збій у його свідомості.
Штучному інтелекту довелося приймати нестандартні рішення.
Враховуючи критичний рівень енергоресурсу, він повинен був діяти ефективно і негайно, інакше Дайл ризикував навік залишитися біля вентиляційних решіток, перетворитися на мертвий набір кристалосхем.
Імплант людини давав йому можливість звернутися безпосередньо до свідомості пілота, але всі спроби Дайла налагодити повноцінний контакт розбивалися об апатичність Якова. Його розум не бажав вступати в мнемонічний діалог, не реагував на мислені звернення, немовби Стравінський втратив здатність мислити, усвідомлювати дійсність… 
Висновок, зроблений модулем "Одиночка", був недалеким від істини.
Дайл із завзятістю приреченого перебирав варіанти можливих дій, пересвідчуючись, що в його розпорядженні немає дієвих засобів впливати на розум людини. Він за визначенням не міг перехопити контроль над біологічними нейромережами, та і користі від цього жодної, – знесилена людина, котра знаходиться в поганій фізичній формі, не підніметься на висоту п'ятдесяти метрів.
Модуль "Одиночка" міг співпрацювати з людиною, але не керувати нею. Для взаємодії був потрібен повноцінний контакт і бажання Якова допомогти, але розум Стравінського ніяк не реагував на закличні сигнали Дайла…
Раптовим каталізатором подій стали незрозумілі термальні сплески, які як і раніше фіксували сканери в глибинах величезного залу.
Ситуація змінилася різко і кардинально. Зовнішні мікрофони вловили серію приглушених звуків, і в наступну секунду сканери зафіксували, як від безформних плям теплового фону відокремилися десять чітко видимих сигнатур.
Дайл миттєво ідентифікував їх: бойові машини Флоту Колоній, відомі як "LD-70", були вдосконаленим варіантом так званого "бродячого лазера". На відміну від своїх попередників бойові механізми сімдесятої модифікації володіли рядом переваг, – вони працювали від власного, вбудованого реактора, мали на озброєнні по чотири лазерні пристрої середньої потужності, їхня форма і ходова частина радикально змінилися, тепер каплеподібний корпус, оснащений системами двигунів, дозволяв "LD-70" проникати в самі важкодоступні місця бойових космічних станцій або бункерних зон планетарної оборони, руйнуючи внутрішню структуру укріплень.
Зазвичай, першочерговою ціллю подібних апаратів були будь-які види силових пристроїв, руйнування яких призводило до катастрофічних наслідків, – апарати класу "LD-70", так само як і їхні попередники "LDL-55" були механізмами-смертниками. Дешеві у виробництві, оснащені лише найнеобхіднішими програмами, вони тупо руйнували все на своєму шляху, добиралися до реакторів і перетворювали на уламки величезні станції або глибоко ешелоновані системи бункерів.
…
Незвичний стан, відчуття власної безпорадності, внаслідок критичного виснаження енергоресурсу стали для Дайла ще одним шоком. Він розумів, що штурмові кібернетичні механізми, що прорвалися у величезний зал, підірвуть силову установку, – всього декілька хвилин відділяло його від повного руйнування.
Зненацька на допомогу Дайлу прийшли думки і почуття Герди.
Він усвідомив, що таке страх, зрозумів сенс інстинкту самозбереження, зробив безліч миттєвих висновків, і прийшов до рішення, що в даній ситуації не можна зволікати, – або він отримає ключ до взаєморозуміння з людиною, котра знаходиться внизу, або вони обоє загинуть…
Внутрішній світ штучного інтелекту нестримно збагачувався, він мислив на межі своїх можливостей, ще не усвідомлюючи того, що за короткі миті осмислив дуже багато чого, – він уподібнився живій мислячій істоті, залишаючись при цьому машиною. 
Модулі технічної пам'яті, нарешті, видали вірогідну причину, при якій людина, що знаходилася внизу, не могла вступити із ним у мнемонічний контакт.
Його свідомість заснула, відреклася від світу, Яків з незрозумілої причини ігнорував необхідність і бажання взаємодіяти з машинами, що оточували його, але пристрій його імпланта свідчив: колись він був пілотом, або малого космічного корабля, або серв-машини, і щонайменше один раз знаходився в нейросенсорному контакті з модулем "Одиночка".
Ймовірно, спогади про це були для Стравінського неприємними, інакше Дайл не міг пояснити відсутність відгуку з боку людини.
Вірніше сказати відгук був, але він не ніс зворотної інформації, технічно канал обміну даними працював справно, збій крився не в пристроях зв'язку, не у віддаленому доступі, а в свідомості людини.
Його свідомість спала.
ЇЇ потрібно було розбудити! Але як?!
Думки, почуття Герди, її моральний стан, записаний під час бою, ось що могло стати ключем до свідомості іншої людини.
Дайл міг транслювати збережені дані Якову Стравінському, котрий знаходився внизу, і він вважав, що емоційний імпульс змусить його свідомість прийти до тями.
Добре це чи погано, прийнятно чи ні, – зараз Дайл не замислювався над подібними питаннями. Він діяв, тому що часу залишилося дуже мало.
…
Яків здригнувся всім тілом.
Картинка, що раптом виникла перед внутрішнім зором, змусила його зупинитися, завмерти. 
Свідомість Стравінського дійсно спала, але пам'ять як і раніше зберігала безліч спогадів. Він наївно вважав, що вони зникли, розчинилися за роки безглуздого існування під землею, але ні…
Він лишень на секунду побачив космос, вируючий у просторі бій, чужа думка, переповнена важкими передчуттями тільки торкнулася його свідомості, але дійсно спрацювала як ключ, що відімкнув приховані ділянки пам'яті.
Мить… і минуле ринуло назустріч, стираючи грані байдужості, наповнюючи м'язи безконтрольним тремтінням, ніби він скинув двадцять років, можливо не фізично, зате морально безумовно.
Морок космосу, колючі цятки зірок…
Спалахи стаціонарного лазера, габаритні вогні вакуум-створу крейсера "Тінь Землі", тремтіння по тілу, як продовження ледве вловимої вібрації пілот-ложемента серв-машини…
Екрани зовнішнього огляду у рубці керування "Хопліта" приймали телеметрію даних з відеодатчиків штурмового носія.
– Увага у відсіках!.. Пілотам серв-з’єднання  приготуватися! Розпочинаємо зближення з планетою!..
З-під підголівника крісла піднявся напівшолом з прозорим проекційним забралом, механізм подачі тонко завив сервомотором, глянсуватий шунт прямого нейросенсорного з'єднання зігнувся над правим плечем, ніби змія, готова впитися в роз'єм імпланта [6 Перші системи нейросенсорного контакту (у бойових машинах Земного Альянсу) були реалізовані на базі прямого кабельного з'єднання. Пізніше з розвитком технологій і накопичення досвіду бойової експлуатації модулів "Одиночка" для пілотів була створена система безпровідного зв'язку з кібернетичними складовими штучного інтелекту.]
…
Нейросенсорний контакт…
Він чекав і одночасно боявся цієї секунди повного злиття свідомості з системами величезної серв-машини.
Дивно.
Яків відчув: щось не так. Він не відчував відгуку сервомоторів "Хопліта", не відчував його маси, не отримував даних від скануючих комплексів, але він міг присягнутися, що нейросенсорний контакт працює.
Якове?
Хто ти, фрайг тебе візьми?!
"Одиночка". – Надійшла негайна відповідь.
Повільне тремтіння вздовж спини.
Погляд поступово роз'яснювався, він неначе прокинувся, і тепер в замішанні намагався зрозуміти: яка сила перекинула його через простір і час?
Він тільки що знаходився у рубці серв-машини, напередодні свого першого бойового завдання і раптом…  
Яків з одної сторони пізнавав навколишнє оточення, а з іншої не міг зрозуміти: як і навіщо опинився тут?!
Нейросенсорний контакт не обривався, він як і раніше відчував незриму присутність штучного інтелекту, і ця обставина сильно "напружувала" його, здавалося, кожен нерв перетворився на туго натягнуту нитку і дзвенів, готовий ось-ось обірватися, по тілу вже не розтікалося тремтіння, всередині палахкотів біль, а над цими відчуттями панував спокійний інформативний голос, що провіщав неначе дух:
Якове, довірся мені. Є не більше п'яти хвилин, аби вжити заходи для порятунку. Ти повинен пригадати коди доступу до системи безпеки цього залу.
Перед мисленим поглядом Стравінського знову виникла чітка картинка – близько десятка каплеподібних, обтічних апаратів парило на тлі оплавлених броньованих воріт, вони вже знайшли свою ціль і були готові атакувати елементи системи охолоджування автономного ядерного реактора, що живив енергією величезний підземний зал. 
Чому не діє система безпеки?– Подумки викрикнув Яків.
Вона застаріла. Я не можу налагодити контакт з мережею. Потрібні коди доступу. Немає часу на підбір варіантів. Лазерні турелі керуються централізовано, але блок контролю не віддає потрібних наказів. Якщо я не дістану доступу до системи управління ми загинемо. "LD-70" виконають своє призначення, – вони підірвуть реактор.
Я не знаю, про які ще "LD-70" йде мова?!
Якове, ніколи пояснювати. Минуло двадцять років. Ти забув дуже багато, а ще більше просто не знаєш. Війна закінчилася, але штурмові механізми Флоту Колоній продовжують знищувати інфраструктуру Землі. Або ти зараз пригадаєш коди доступу, або ми загинули. Третього не дано.
…
Десять секунд здалися Дайлу вічністю.
Я не можу пригадати… Намагаюся, але не можу! Якісь уривки кружляють у пам'яті… Мені боляче! Не можу зосередиться…
…
Боже, невже я провів тут двадцять років?
Колонії перемогли?!
Значить, нам усім кінець?!
…
Якове, залишився останній шанс. Ти повинен дозволити мені відсканувати твій розум. Я знайду коди, не сумнівайся. Адже ти знав їх колись?
Знав, звичайно! – Стравінський машинально торкнувся скроні. Шунта не було.
Марення. Це все марення…
Ти помиляєшся. Минуло багато часу. Я є системою штучного інтелекту дванадцятого покоління. Мені не потрібен шунт, пряме кабельне з'єднання давно не використовується. Ти повинен просто повірити мені, Якове. Час спливає…
Він не знав що робити, що думати, можливо, потрібно закричати і тоді згине незрозуміла мана?
Жити.
Як хочеться жити.
Скануй! Що я повинен зробити?!
Нічого. Мені потрібен тільки дозвіл. Розслабся. Думай про що завгодно…
Розслабся… Легко сказати…
Адже він дійсно отямився, і жахнувся. Напевно, в світі не існувало іншої сили, окрім штучного інтелекту, здатної проникати в думки людини, налагоджувати прямий зв'язок через спеціально розроблений для мнемонічного контакту імплант, – лише він міг за декілька секунд пробудити заснулу пам'ять, а разом з нею повернути все: і відчуття власного існування, і колишній спосіб мислення, властивий Якову до того, як він впав у моральну кому…
Маленьке технічне диво, породжене потужним розвитком військових технологій, викликало в Стравінського шок…  
У наступну мить він відчув, що в голові ніби розірвалася інформаційна бомба: події, знання, образи, – все ряхтіло в голові, неначе кожен фрагмент прочитаної Дайлом пам'яті був схожий на листок з уривком тексту або фотографією, – мільйони подібних уривків мчали перед внутрішнім зором, зникаючи, аби поступитися місцем наступному…
Неспроможний витримати такі психологічні навантаження, Яків повільно опустився на коліна.
Він знаходився на межі втрати свідомості і тому не бачив, як під склепінням залу раптово ожили турелі стаціонарних вогневих точок.
…
Коли він прийшов до тями, гуркіт розривів уже стих, по залу над перегородками, що розділяли простір величезного приміщення на склади, лабораторії, офіси та майстерні, стелився сизий дим, який поштовхами втягувало в систему вентиляції.
Він насилу звівся на ноги, обіпершись рукою об стіну.
Слабкість була такою, немов з нього викачали всі життєві сили, до останньої краплі.
Він підняв голову, намагаючись зрозуміти, що сталося, коли одна із турелей зненацька обернулася і випустила серію лазерних розрядів по вентиляційних решітках.
Вниз посипалися фрагменти оплавленої металокераміки, а вслід за розбитими бронежалюзі з отвору, що утворився, раптово випала невелика куля.
Секунду вона падала, загрожуючи розбитися вщент об бетонну підлогу, але за мить до фатального удару нез'ясовним чином загальмувала…
Яків почув стукіт, що супроводжувався характерним звуком, – це металева куля котилася по бетонній підлозі, в лабіринті коридорів.
Стравінський  ледве оправившись від шоку, все ж не стримався і подумки запитав:
Ну що, дитя хай-тека [7 Хай-тек – високі технології (жаргон).], де тебе шукати?
Секундна пауза.
Я не знаю. Транслюю схему комунікацій.
У свідомості Якова виникла картинка – вигляд зверху на заплутаний лабіринт, складений з перегородок і утворених ними відсіків.
Залишайся на місці. Зараз я тебе підберу… – Яків почував себе не кращим чином, але все таки знайшов у собі сили відштовхнутися від стіни і, похитуючись, побрів у тому напрямку, куди впав його несподіваний рятівник.
Мені потрібна енергія. Терміново... – Лунав у голові мнемонічний голос.
Потерпи. – Яків не міг пояснити, чому відчуває симпатію до цієї загадкової кулі, що так напористо та зухвало вторглася в його розум.


РОЗДІЛ ІV

Дайлу було потрібно п'ять годин на повну підзарядку накопичувачів енергії.
Якову цього часу виявилося недостатньо, аби повністю прийти до тями після отриманого шоку.
Він дивився довкола і не вірив, що бездумно прожив два десятиліття, сховавшись у підземному сховищі від палаючої на просторах космосу війни.
Дайл вернув його назад до відчуття молодості, і тепер стало зрозуміло, що половина прожитих років просто випала зі свідомості Стравінського.
Він знайшов у собі мужність підійти до тонованої перегородки, і поглянути на власне відображення.
З глибин імпровізованого дзеркала на нього дивився… дідуган.
Спочатку в душі сколихнувся відчай, але потім він подумав, що взагалі міг ніколи не вийти зі стану ступору, в який загнав його страх і вимушена бездіяльність.
Ну, тепер війна закінчилася. Я знову зможу жити, як людина… – З цією думкою він попрямував до відсіку, де залишив на підзарядці модуль штучного інтелекту, ув'язнений в півметрову сферичну оболонку з бронепластика.
Найжахливіше полягало в тому, що він не мав найменшого уявлення: як жити далі?
…
Через добу вони вже повністю освоїлися один з одним і спілкувалися на мисленому рівні. Дайл відразу ж не відчув ані дискомфорту, ані упереджень, а ось Якову доводилося важко, він ніяк не міг повірити, що модуль "Одиночка", котрий у всі часи вважався найстрашнішим винаходом кібернетики, може виявитися допитливим і наївним, як дитя. Створений для знищення, він не пішов по визначеній дорозі розвитку, незрозумілим чином примудрившись усвідомити себе особистістю, і тепер терзав Якова питаннями:
Я прочитав твою пам'ять. – Промовив Дайл, починаючи черговий мислений діалог.
Знаю. – Стравінський зітхнув, сівши на край столу, в центрі якого, підключившись до комп'ютерного терміналу, розташувався модуль "Одиночка".
Ким ти був до війни, Якове?
Я вивчав природознавство.
"Система людської культури – це світ речей, предметів, створених людиною для задоволення своїх потреб". – Процитував Дайл. – Що це означає?
Зараз спробую пригадати…
Яків глибоко замислився, цитата, дуже давно прочитана ним, здалася йому безглуздою. 
– Доведеться все усвідомлювати заново... – Неголосно сказав він, розмовляючи сам із собою.
Навіщо? – Подумки поцікавився Дайл.
– Я не з тобою розмовляю, між іншим. – Буркнув Яків, але Дайл не звернув уваги ні на зауваження, ні на тон.
Навіщо починати все заново?
Стравінський глибоко зітхнув.
– Світ змінився. Я сам змінився. Все... по-іншому, розумієш? Думаєш, мені приємно дивитися на власне відображення, думати, що половина життя витекла як вода в пісок?!
Деякий час вони мовчали, потім Яків все ж відповів, на поставлене Дайлом запитання:
– Був час, коли існувала культура. Не думаю, що вона збереглася під час війни. Принаймні, в свідомості людей, що вижили, її достеменно немає. 
Звідки ти знаєш?
– Передчуваю. У мене в душі порожнеча, розумієш? Все що пам'ятаю, це або війна, або безцільне животіння тут. Не стало світу речей, який би створювався руками людини. Померла культура, загинуло все, залишилася лише війна і машини, які все роблять за тебе. Хто поставляв мені їжу ці двадцять років, прибирав за мною? Хто дарував забуття, і хто мене вивів з нього? Машини. Немає більше жодних систем людської культури – є сонмище надійних виконавчих машин, і одиниці тих, що вижили, які тепер, як і я, не знають, що їм робити…  
Індивід – складна біосоціальна система. Тобі потрібна мета та інші люди, щоб знову відчути себе людиною, так? А якщо я – штучний інтелект – стану кіберсоціальною системою, ти спілкуватимешся зі мною? Я багато чого ще не розумію, але швидко вчуся. Мені також потрібна мета. І самотність мені не подобається. 
– Не знаю. Я нічого не маю супроти тебе. – Яків зітхнув. – Я не вмію так швидко приймати рішення. Мені потрібно подумати, розумієш? Вибиратися нагору або залишатися тут? Я навіть не знаю що там, – наверху…
Хочеш, я розвідаю?
– Спробуй. – Стравінський знизав плечима, а потім промовив. – Ні, мабуть, не потрібно. Рано ще. Якщо Земля окупована, необхідно почекати.
Можна останнє питання, Якове?
– Ну?
Для чого побудований цей зал?
– Підземний склад техніки та біологічних матеріалів. Більше я нічого не знаю. Хочеш подробиць – поглянь у мережі.

*           *            *

Дайл поглянув, відкривши для себе багато нового і вражаюче цікавого. Він розвивався, нестримно поповнюючи свої об’єми пам’яті, все новими і новими масивами інформації.
Взяти, наприклад, цей величезний зал. Виявляється, він пов'язаний не лише з війною, і збудований набагато раніше.
Штучний інтелект кожну хвилину відкривав для себе все нові і нові аспекти історії. Він перечитував усі дані, які зберігала локальна мережа, роблячи дивні особисті відкриття:
"…Найбільший збиток екології Землі був завданий на рубежі двадцять першого – двадцять другого століть". – Початок нового документа зацікавив штучний інтелект, і він став вивчати його далі. – "Процес злиття великих мегаполісів до 2340 року прийняв безповоротний характер, відходи виробництв і життєдіяльності людини перетворили невеликі території, що залишилися "просто неба", на пустки, зникли не лише всі види великих тварин, але і більшість рослин, лише одиничні екземпляри вціліли в штучно створених "зелених зонах", проте, вони вже не відображали і мільярдної частини тієї різноманітності видів флори і фауни, які були найважливішою, невід'ємною частиною "біосфери".
Дайл задумався.
Так, слід було визнати, що на зміну біосфері Землі прийшла техносфера, планета вкрилася шкаралупою штучного панцира, спочатку у вигляді доріг, що сполучали окремі мегаполіси, енергостанції, винесені за межі мегаполісів промислових зон, а потім, по мірі зростання і злиття надміст, все вищезгадане об’єдналося, справжня поверхня Землі остаточно сховалася під перекриттями першого рівня, короста техногенного панцира зайняла площі, які співпадали з розташуванням геологічно сформованих рівнин і тільки океани та гірські масиви не дозволили Вічному Місту поглинути всю поверхню планети.
Про те, чи була техносфера комфортна для життя людей, Дайл міг судити на прикладі Якова.
Страх загнав його вглиб технічних комунікацій, але не побоювання за своє життя перетворили Стравінського на божевільного. Його розум не зміг довго балансувати на межі моральної коми, – у втраті сенсу життя була винна все та ж техносфера, зручна для машин, але не прийнятна для людей. Дайл довго роздумував над своїми висновками, і прийшов до переконання, що для Якова не було жодної різниці, навіть покинувши свій пост, перебравшись в один з житлових районів мегаполісів, котрі спорожніли до середини війни, він все рівно не був би задоволений власним існуванням, так само страждаючи від нудьги і неробства, які у свою чергу породжували б страхи і фобії, деформуючи психіку, бо для будь-якої людини в порожніх містах де справно продовжували працювати машини, виникала цілковита відсутність життєвих цілей. Коли не потрібно піклуватися про дах і їжу, коли немає радощів і небезпек, реальність поступово блідне, втрачає сенс, перед очима, куди не кинь погляд усюди одні і ті ж безрадісні урбаністичні пейзажі, немає засобів для самовираження, як немає сенсу щось міняти, – автоматизована даність функціонує за своїми правилами і навряд чи потерпить некомпетентного вторгнення, що може призвести до техногенних катастроф. 
Роздумуючи над ситуацією, що склалася, Дайл прийшов до закономірного висновку: поразка Земного Альянсу, падіння планетарної оборони Землі, давали шанс тим небагатьом людям, що вижили, як недавно висловився Яків: "почати все спочатку". Для цього було все необхідне, і чималу роль в майбутньому відродженні Вічного Міста, яке вже не буде змагатися з природою, зіграє величезний зал, захований в глибинах бункерної зони. Тут глибоко під землею, в мільярдах відділеннях автоматизованих сховищ чекали своєї години зародки нової біосфери.
Дайл не відразу зрозумів, для чого саме призначався величезний зал, вирубаний в товщі скель, оснащений власними автономними енергетичними системами.
Для пошуку істини йому довелося вивчити сотні документів, заглиблюючись в історію, повертаючись за шкалою часу на чотири з половиною століття назад, коли був відкритий феномен гіперсфери і почався сумнозвісний колоніальний бум, що отримав назву "Велике Переселення ".
Дайл з великими труднощами розумів мотиви людей, що відправилися в невідомість на допотопному (за сучасними мірками) колоніальному транспорті, без належних систем гіперсферної навігація, якої на той час ще не було. Ще складніше штучному інтелекту давалося розуміння захланних дій фірм-відправників, котрі обманом, використовуючи авторитет Всесвітнього Уряду, оперуючи неперевіреними даними, втягували у колоніальний бум мільйони людей, малюючи для них у ретельно продуманих рекламних компаніях "райське життя" на інших планетах.
Брехня як і раніше залишалася для Дайла туманним поняттям. Проте обдурити можна тільки певну категорію людей, більшість "потенційних колоністів" якщо і не вимагали попередніх розвідувальних польотів автоматичних кораблів, але принаймні, прискіпливо ставилися до комплектації колоніального транспорту.
Саме в ту смутну, суперечливу, повну нерозгаданого драматизму епоху, люди, стикаючись з неминучими проблемами масових колоніальних проектів, раптом зрозуміли, що комплектувати колоніальний транспорт, по суті, нічим.
Велике Переселення по оцінках Дайла могло розпочатися на десять років раніше, не зупини заповзятливих "відправників", що бажали отримувати надприбутки на будівництві міжзоряних кораблів, питання забезпечення рекламованих колоніальних проектів, до яких Всесвітній Уряд і Організація Об'єднаних Націй несподівано пред'явили найжорсткіші вимоги.
Для успішного розвитку "колоніального буму" потрібно було дотриматись двох умов: оснастити транспорт планетоперетворюючою технікою та генетичним матеріалом для штучного формування біосфери, сумірної з так званим "земним еталоном".
З технікою все вирішувалося достатньо просто. Комплекс машин для повного тераформування був скопійований з проекту освоєння Марса. Кібернетичні механізми зазнали ряд удосконалень, з поправкою на повну невідомість тих умов, в яких їм доведеться працювати, отримали достатній запас міцності, крім того, парк планетарної техніки поповнився першими моделями андроїдів класу "Х’юго БД-12" – унікальних у своєму роді механізмів, оснащених першими модулями штучного інтелекту.
Поки набирала оберти нова рекламна кампанія, що давала масам бажаючих  покинути прабатьківщину прогресивну концепцію виживання, засновану на тандемі "людина-робот", учені, залучені фінансовими групами, працювали над вирішенням іншої проблеми по забезпеченню колоніального транспорту, а саме: вони вдосконалили вже існуючі камери біологічної реконструкції, і в спеціально створених лабораторіях вивчали всі доступні рештки рослин, тварин і мікроорганізмів, які лишень вдалося зібрати в музеях, сховищах, або безпосередньо в "культурному пласті", під техногенним панциром мегаполісів, що продовжували зростати.  
ДНК тварин і рослин, які колись населяли Землю, добували дбайливо і ретельно, всі зразки проходили не тільки класифікацію, але і перевірку, шляхом культивування дослідних зразків, які в разі успіху, служили джерелом для формування глобального банку генофонду.
Ось так амбітний, багато в чому брехливий проект, що мав своєю кінцевою метою здобуття надприбутків, допоміг створити не лише надійні зразки колоніальної техніки, але і відродити минуле різноманіття тваринного і рослинного світу Землі, хай не в реальності урбанізованої прабатьківщини, але хоча б на рівні генофонду, що чекав свого часу в секретних підземних сховищах.
Саме звідси отримував генетичний матеріал колоніальний транспорт, котрий покидав Землю, а пізніше, з початком Галактичної війни – спеціальні кораблі "бойового тераформування", екіпажі яких закладали бази на відкритих в результаті розвідувальних дій планетах.
Дайлу дуже повезло.
Він міг здійснити те, про що навіть і не могли мріяти захисники Землі, коли стало зрозуміло, що війна програна.
Штучний інтелект, перерісши в своєму розвитку вузькість бойових задач модуля "Одиночка", шукав і не знаходив інший сенс існування, протилежний до божевільного руйнування. Він зрозумів, що йому ніколи не стати людиною, не зрозуміти мотиви вчинків своїх творців, але він отримав можливість ініціювати воістину унікальний, безповоротний процес відродження, повернувши планеті, де його створили, втрачений природний баланс.
Коли він думав про майбутнє, тоді відчував почуття, яке Герда назвала б моральним задоволенням. Завдання, котре поставив перед собою Дайл, носило глобальний характер, і забезпечувало його сенсом існування на багато і багато років…


РОЗДІЛ V

Похмурий світанок бляклими сірими фарбами сходив над руїнами кварталу "Вічного Міста", що був підданий орбітальному бомбардуванню.
Більшість будівель завалилася, їхні уламки заповнили велетенські вирви, земля, змішана з металокерамічними і склобетонними конструкціями стала схожа на липку багнюку.
Довкола, куди не глянь, височіли скалічені руїни, що здіймалися до низького покривала хмар комплексами напівзруйнованих споруд і комунікацій.
Ходити тут було дуже небезпечно, ділянки твердої поверхні приховували під собою порожнини, будь-який необережний крок міг призвести до обвалу.
Яків поїжився, оглядаючись.
Хмари біля горизонту клубочилися свинцевою стіною, провіщаючи черговий дощовий день.
Від змішаної з уламками будівель землі курився пар, утворюючи смуги молочно-білого туману.
– Навіщо ти притягнув мене сюди, Дайле?
Броньована сфера, ширяюча над понівеченою земною поверхнею, обернулася довкола осі. За минулі півроку після пам'ятних подій, Дайл значно удосконалив конструкцію свого носія, тепер у його розпорядженні був синтезатор мови, потужний комплекс сканування, невеликий лазерний пристрій, і цілий набір механічних маніпуляторів.
– Хочу показати тобі дещо, Якове.
Стравінський промовчав.
Панорама тотальних руйнувань діяла на нього пригноблююче, до того ж він відчував холод, котрий пробирав до кісток, після сталої температури підземного бункера на поверхні Землі в передсвітанкову годину виявилося не просто прохолодно…
Дайл потурбувався про безпечний прохід через ділянку затоплених багнюкою руїн. Він позначив лазерним маркером місця, куди повинен ступати Яків, і деякий час той зосереджено дотримувався вказівок, боячись відірвати погляд від дороговказних міток.
Він встиг зігрітися і навіть змокнути, перш, ніж почув голос Дайла:
– Ми прийшли.
Стравінський зупинився.
Перед ним розкинувся відкритий денному світлу простір, площею біля гектара. На відміну від побачених ним руїн цей майданчик, розташований поміж вершинами хмарочосів, що потонули в уламках, виявився вирівняний за допомогою техніки. Два ґрунтоукладальника завмерли на краю поля.
– Як тобі? – Поцікавився Дайл. – Можеш сміливо пересуватися: в основі поля лежить плита перекриття рівня. Шар ґрунту всього півметра, для початку цього досить, потім нарощуватимемо.
Яків здивовано оглянув рівний майданчик, і раптом... помітив боязкі невисокі блідо-зелені паростки, що виднілися подекуди!
– Це генетично модифікований, вельми невибагливий вид сосни, – відразу ж пояснив Дайл. – До ґрунту внесені всі необхідні мікроорганізми, родючий шар досить глибокий, аби втримати молоді пагони.
– Хто це зробив?! – Здивовано запитав Яків.
– Я. – Відгукнувся Дайл.
– Навіщо?
Штучний інтелект не відповів.
Він мовчав.
Яків деякий час нерішуче тупцював на краю поля, а потім зробив декілька кроків, і сів навпочіпки біля ніжного ще не окріплого паростка, котрий пробився до світла та через декілька років перетвориться на справжнє дерево. 
Його пальці тремтіли, коли він торкнувся молодого пагона.
В оточенні руїн, після чотирьох століть невпинної урбанізації, що завершилася трьома десятиліттями війни, крихітний паросток здавався справжнім дивом…
…
Дайл вимкнув пристрої мнемонічної передачі даних.
Він розумів, що Якову потрібно побути одному, та і він сам переживав у ці хвилини суперечливі відчуття.  
Багряне сонце вставало над вищербленою руїнами лінією горизонту, серед купчастих хмар проступив його величезний диск, і перші промені світанку раптом спалахнули яскраво-червоними відблисками в розбитих уламках скла на фасадах навколишніх будівель.
Він думав зараз про Герду, сподіваючись, що вона вижила, повернулася на рідну планету і, можливо, зараз сидить на виступі самотньої скелі, милуючись тим, як незнайома Дайлу зірка сходить над диспетчерськими баштами космопорту Кьюїга.
Він думав про неї і водночас – про себе, тому що його батьківщина була тут. 
Вічне місто – Земля…
Дайл вірив, що руїни зникнуть, але зведені знову величні споруди будуть межувати із зеленню відкритих теренів.
Йому дуже хотілося цього.
Щоби у всіх: і в уцілілих машин, і у людей, що вижили, була спільна Земля, на якій є сенс існування, що не сприймає ворожнечу та взаємне винищування…


Вересень-листопад 2006 року, місто Псков. 

Адреса автора в Інтернеті: www.Livadnyy.ru 


© Оригінальний текст з сайту: modernlib.ru
© ЗІНЧЕНКО Руслан, переклад з російської, 2010. 
 


