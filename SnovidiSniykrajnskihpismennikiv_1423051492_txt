Сновиди: Сни українських письменників
Малкович Тарас


Софія АНДРУХОВИЧ

	Народилася 17 листопада 1982 року в Івано-Франківську. Навчалася у львівській Українській Академії друкарства. Письменниця, перекладачка, публіцистка.

	Співредакторка часопису «Четвер».

	Стипендіатка програми Вілли Деціуша у Кракові (2004). Авторка книг «Літо Мілени» (2002), «Старі люди» (2003), «Жінки їхніх чоловіків» (2005), «Сьомга» (2007).

	Мешкає у Клавдієвому під Києвом.

	СОН ПРО ПСА І ГУСАКА

	Спала в ліжку з білим гусаком. На одній подушці — моя голова, на іншій — гусакова. Поряд з ліжком — плямистий пес, який облизував мені лице. Гусак ревнував.

	СОН ПРО НЕСПРАВЕДЛИВІСТЬ

	На пишному прийнятті танцювала з невисоким кун- делем. Показний красень-доґ підійшов і з-за спини мого партнера почав мене цілувати. Я відповідала взаємністю.

	Сказала: «Чому мені ніколи не доводиться танцю-вати з високими псами?»

	СОН ПРО ЛЮБОВ І ВТРАТУ

	На ідеально підстриженому газоні мене вхопив зу-бами за ногу велетенський ящур. Намагалася вирва-тись, але не мала сил достатньо енергійно смикати ногою, кликати на допомогу теж не вдавалося, бо чомусь не відкривався рот. Ящура я майже не бачила — нездатна була розплющити очі, повіки здавалися наче змащені чимось липким.

	У ящура були гострі зуби і страшна пащека. Нога пекла від його гарячого дихання. Мене охоплював жах через те, що ця істота — ззаду, тому я викрутилась і кинулася на нього обличчям униз, немов у прірву. Я обійняла його, а він обійняв мене, і тоді я побачила його очі.

	У кімнаті панував напівморок, стелі були високі, як у палаці, з них звисало якесь шмаття, ліжко стояло на тонких підпорах. Внизу колихалася прозора вода — я бачила крізь неї дерев’яні дошки підлоги. Мені було солодко й спокійно, я подумала, що от, нарешті, так тепер буде завжди. Ми з ящуром були вже колись знайомі і близькі.

	Прокинувшись, кілька днів мала гостре й щемке відчуття втрати.

	СОН ПРО СЕКС І СМЕРТЬ

	Я бачила їх згори і відчувала те, що й вони: водночас і її, і його відчуття. Вона лежала горілиць, зовсім гола, на зім’ятих світлих простирадлах. Тканина була слизька й лискуча. А шкіра дівчини — ще біліша, ніж постіль.

	Дівчина збуджено постогнувала і звивалася, терлась обличчям об подушку, тілом об простирадло. Чоловік сидів дещо віддалік і дивився на неї. Усі троє знали, що він зараз її уб’є.

	В моїй голові пульсували слова: «Death is sexy... Death is sexy...»

	СОН ПРО ІМ’Я

	Я спускалась додолу. Уздовж ескалатора погойдувалася на вітрі густа світло-зелена пшениця. Хотілось податися в поле, натомість крокувала просторим цехом — вікна від підлоги до стелі, стеля височенна, її майже не видно, під стелею літають, рухаються і туркочуть чорні крапки — голуби. Приміщення тепле й запилюжене, іржаво-коричневе. Старий лакований сервант з сервізом, дивани, м’які крісла, книжковий стелаж — усе, немов у помешканні велетня.

	«Тут би я жила», — думаю я, йдучи повз дівчат-шва- чок, які працюють за швейними машинками. Дівчата вбрані в темно-сині фартухи, на головах у них зав’язані косинки.

	«Чуєш, — каже одна з них, ловлячи мене за руку і широко посміхаючись; її посмішка груба й вульгарна, але дівчина начебто мені симпатизує, — тебе шукають».

	І називає моє ім’я. Дуже красиве. Я повторюю його про себе, смакуючи. Рот наповнюється слиною. Стає затишно. Я думаю, що от, нарешті, і так тепер буде завжди.

	Прокинувшись, імені пригадати не можу.

	СОН ПРО УСВІДОМЛЕННЯ І ПРІРВУ

	Я стою на початку короткої безлюдної вулички. Мені добре видно, де вуличка закінчується і вливається в ширшу, перпендикулярну їй. Кількаповерхові будинки, кремезне дерево посередині. Ймовірно, дуб. Усвідомлюю, що сплю. Відштовхуюсь від землі, підстрибую і здіймаюся в повітря. Лечу стилем брас. Праворуч — автобусна зупинка, пофарбована на зелено. Я підлітаю до дерева. У нього розкішна крона, я бачу кожен листочок, кожну прожилку. Ні — це не дуб, листя зовсім інакше, човниками. Тут я забуваю, що сплю, втрачаю впевненість, мене починає тягнути до землі. «Все гаразд, це мій сон», — нагадую я собі, і знову ширяю вгору. Наприкінці вулички приземляюся, переходжу дорогу, біля кам’яного муру зустрічаю знайомих. Я знаю, що за цим муром — провалля і круті кам’яні сходи додолу. Не зазираючи за мур, я бачу краєвид, що за ним ховається — каменюки й скелі, бурхливу зелень, дерева, кущі, траву, стежини, кільце колодязя, в’юнку річку, сонячні промені широкими напівпрозорими смугами пробиваються крізь рожево-білі хмари.

	«Де він?» — запитую я у знайомих. «Піднімається сходами», — відповідають мені. Я підходжу до початку

	сходів і зазираю вниз. Його там немає. Я знаю, що чекати даремно — він не прийде. «Де він?» — знову запитую я. «Ящур помер, — кажуть вони. — Але два дні тому він бачив дуже важливий сон».

	Це вони мене так намагаються підбадьорити.





	Юрій АНДРУХОВИЧ

	Народився 13 березня 1960 року в Івано-Франківську. Поет, прозаїк, перекладач, есеїст. Патріарх Бу-Ба-Бу. Кандидат філології. Був співредактором часопису «Четвер» та віце-президентом АУП. «Ферментатор» т. зв. станіславського феномену. Поетичні збірки: «Небо і площі» (1985), «Середмістя» (1989), «Екзотичні птахи і рос-лини» (1991), «Екзотичні птахи і рослини з додатком «Індія» (1997), «Пісні для мертвого півня» (2004). Романи: «Рекреації» (1992), «Московіада» (1993), «Перверзія» (1996), «Дванадцять обручів» (2003), «Таємниця» (2007). Збірки есеїв: «Дезорієнтація на місцевості» (1999), «Диявол ховається в сирі» (2006). Переклав: В.Шекс- пір «Гамлет» та ін. Лауреат: премії ім. Гердера (Німеччина), премії миру ім. Е.-М. Ремарка; премії книжкового ярмарку в Ляйпціґу за європейське взаєморозуміння; літературної премії Центр. Европи ANGELUS. Входив до рейтингу журналу «Корреспондент» «100 най- впливовіших людей України». Мешкає в Івано-Франківську.

	Безумовно, подібно до всіх, я також бачу сни. Ма-буть, вони здебільшого кольорові, хоча хто їх знає. Крім того, деякі з них є безглуздими, інші — пророчими, а ще інші — еротичними. Є ще, звичайно, кошмари.

	Найцікавішим було би поєднання в одному всіх чотирьох різновидів. Такий комбі-варіант подати б до антології!

	Я певен: щось таке мені справді сниться. От тільки як його позбирати, нанизати словами на якусь гідну читацької уваги історію?

	Є два типи снів, які повертаються до мене з певною сталістю.

	Перший: ніби мене знову забрали до війська і тепер мені ще півтора року віддавати невідомо кому й за що.

	Другий: ніби я знову працюю в обласній друкарні на випуску газети і ця нічна зміна ніколи не закін-читься.

	Віднедавна до цих двох приєднався третій.

	З нахабною наполегливістю він навідує мене при-близно з того ж часу, коли й сама українська дійсність почала все більше нагадувати суцільний сон — той, що з нього неможливо прокинутись. Він триватиме щонайменше десять років, заявляють невиправні оптимісти.

	Напевно, мені пора всерйоз перейнятися власного підсвідомістю. Мені дуже не подобаються мої сни про замах. Я виявляюсь останньою ланкою певного конспіративного ланцюга. У моєму розпорядженні снайперська гвинтівка і зручна оглядова позиція. Моїм завданням є поцілити в певного високопосадовця і тим самим урятувати країну. Це різкуватий крок, але в нас просто немає виходу — ані в мене, ані в країни.

	Якісь іще деталі? Так: він являє собою дуже добру мішень — велику і вайлувату. Однак мені ще ніколи не вдавалося довести справу до кінця і натиснути на спуск.

	Я згоден, що це недобре. Недобре, коли сняться такі сни. Недобре, що вони нічим не закінчуються. Мені за них соромно...

	Ярослава Франческа БАРБ’БРІ

	Народилася 4 вересня 1991 року в Кремоні (Італія). Авторка двох поки що неопублікованих повістей. Початкуючий психо-філософ.

	Навчається в Римському університеті.

	Мешкає в Римі, Кремоні, Києві.

	ДОБРО І ЗЛО

	7 років.

	Стою на балконі і граю на флейті. Кличу своїх орлів. Одного звати Біле Око, а другого — Чорне Око...

	МЕНЮ ПІТОНА: ШИПЛЯЧИЙ СТАЙЛ

	9 років.

	Пітон обвився круг вежі. Пітон закутаний у шарф і з перлами навколо шиї.

	У вузькій старій вуличці на шпилях двох будинків висять кеди.

	Того, кого з’їв пітон.

	СОНАТА ДЛЯ СНІГОВОЇ КОРОЛЕВИ

	13 років.

	Граю на піаніно в лісі. Клавіші крижаніють. Зимова музика осипається кристалами з срібним дзвоном. Ноти вмерзають у кригу — мов бджілки у старий бурштин.

	ПОДІУМ З МАГМИ

	15 років.

	Танцюю на вулкані. І лава, що вивергається, з чорної стає блакитною.

	БЕЗСОННА ФІЛОСОФІЯ

	18 років.

	Цілу ніч сперечалася. З Кантом.

	Олесь БАРЛІГ

	Народився 2 червня 1985 року в Запоріжжі. Поет. Закінчив факультет журналістики Запорізького університету. Член запорізького літературного клубу «99». Редактор самвидавного літальманаху «Час'ник». Друкувався в літературних часописах та альманахах («ШО» і «Березіль», «Четвер» та інших). Мешкає в Запоріжжі.

	ТРОХИ ПРО ЛЮСТЕРКО І БОГА

	...Отож опинилися я і якийсь мій друг (з сюжету сну, ясна річ, — друг, але що це за людина — не знаю, вперше бачу — якийсь хлопчина одного зі мною віку і приблизно такої ж статури). Тож я і якийсь мій друг пробираємося довгою квартирою з багатьма кімнатами слідом за дівчинкою. «Пробираємося» тому, що всі ці кімнати завалені мотлохом — одежею, громіздкими побутовими дрібничками, великими червоними пакетами, набитими якимсь ганчір’ям. Це нагадало мені оселю божевільної старої, яка почала тягти до своєї хати усе, що знаходила на вулиці, і вже за рік її житло перетворилося на звалище (сюжет про неї показували якось у новинах).

	Ідемо через ці завали повільно, часом доводиться повзти. От! — пам’ятаю, як посеред дороги стояла велика розкладена дошка для прасування. І ми, стоячи рачки, на неї повземо. І ось пробираємося до якогось п’ятачка — маленької «галявинки» плінтуса. Стоїмо і дивимось на дівчинку. А вона всміхається нам. Споглядає на нас маленькими оченятами. Бліда. З рум’яними щічками. Короткою стрижкою. Років з десять — не більше. І схожа вона — вельми схожа! — аж часом здається, що це вона і є, тільки на зріст менша, на Сьюзен Бойл. Це ота бабера, що у сорок сім років посіла друге місце у великобританському конкурсі талантів.

	Ми з другом стоїмо непорушно. Відчуваємо — зараз щось відбуватиметься. Дівчинка нам каже, що читатиме вірш. Ми не заперечуємо, і вона починає. Як я потім злився на свою пам’ять, що вона не втримала в собі того тексту. Він видався мені неперевершеним. Здавалось, ніби нічого подібного я не чув і не читав ніколи. Ми стояли й слухали її. А з її обличчя не сходила ця посмішка і радість.

	І ось десь уже ближче до кінця вірша трапляється рядок зі словами (це не дослівно, але дуже наближене до того):

	Подивіться на ось це люстерко!

	Подивіться на ось це люстерко!

	Бачите, як мерехтить у ньому світло?

	І голос такий, ніби наказує нам зробити це. А вона ще рукою показує кудись убік. Ми дивимось туди й бачимо, що на килимі висить маленьке дзеркало. Відображення в ньому не видно. Замість цього в дзеркалі виблискує якийсь промінчик, вихоплений чи то від запаленої лампи, чи від сонця у вікні.

	Я розумію в цю мить, що у вірші ці слова були. Що це не експромт. Що дівчинка читає кимось колись написаний текст. І що вона не знала ще й п’ять хвилин тому, що опиниться саме тут, у цій кімнаті, і що тут висітиме люстерко. Я навіть не впевнений, чи знала вона, що під тим кутом, де ми стояли з тим хлопчиною, світло падало так, аби створювалося таке мерехтіння. І головне — я не впевнений, що вона взагалі бачила, що саме в цій кімнаті є те дзеркальце!

	Прокинувшись, я аж до п’ятої чашки кави думав про те, чи не була це справжня «нова словесність»?..

	А ще якось мені наснився Бог. Уві сні не уточнювалося, який саме. Просто було зрозуміло, що це саме Він. Ніби закадровий текст пролунав про це.

	Уві сні я йшов з двома якимись людьми осіннім похмурим містом після дощу й розповідав їм, що мені наснилося, ніби ось за такої самої погоди я теж ішов з парою подорожніх. Базікав про щось незначне і повсякденне, йдучи слідом за ними. Й чомусь крадькома глянув убік і побачив під альтанкою двох. Русява симпатична дівчина з сумним обличчям і смаглявий чоловік з красивими рисами. Він був високий — здавалося, десь два з гаком метри. В ядучо-жовто-зеленому плащі з накинутим на голову каптуром. Попри арабську зовнішність він мав пряму й рівну форму носа. Це й був Бог. Мені здалося, ніби він чекав щось від тієї дівчини. Згоди на щось, а вона все ніяк не наважувалася відповісти «так».

	...Якщо сон — це довготерміновий гуманітарний тренінг смерті, то ми можемо підходити до обителі Бога кожного разу після засинання, однак через те, що не померли остаточно, лише стоїмо на ґанку й чекаємо від нього метафор та янголів? Гм... може, Бог хотів сказати мені, що Аллах — це його метафора?

	Наталка БІЛОЦЕРКІВЕЦЬ

	Народилася 8 листопада 1954 року в Куянівці на Сумщині. Закінчила філологічний факультет Київського держуніверситету ім. Тараса Шевченка. Поетка, культуролог.

	Авторка поетичних збірок:

	«Балада про нескорених» (1976), «У країні мого серця» (1979), «Підземний вогонь» (1984), «Листопад» (1989),

	«Алергія» (1999); «Готель Централь» (2004); збірки літературно-критичних статей «У контексті епохи» (1989). Лауреатка премії Грузинської РСРім. В. Маяковського (1983), премії Міжнародного поетичного фестивалю в Словенії «Кристал Віленіци» (2001) та премії журналу «Сучасність» (2003). Мешкає в Києві.

	КВАРТЕТ САКСОФОНІСТІВ

	У певному віці на зміну дитячим снам з польотами прийшли інші — з еротичним підтекстом; хоча technically speaking (як говорив Біл Клінтон) сексу в тих моїх еротичних снах ніколи не було. А було почуття особливої, делікатної ніжності, котре лишалося певний час зо мною. Хотілося б знати, що подумали б герої тих моїх сновидінь (цілком реальні чоловіки, між іншим), якби раптом довідалися про свої ролі у тих снах і — опосередковано — у моїх віршах, тими снами спричинених?..

	На жаль, з роками настрій моїх снів стає все сумнішим. Може, тому я їх так швидко й забуваю («витісняю», у термінах Фройда). Буває, сняться смерті рідних людей. До речі, народні сонники зовсім не вважають такі сни зловіс- пими, навпаки — це нібито символізує чиєсь довге життя. Але я завжди плачу в тих снах, і якщо і є в них щось добре, то це знов-таки перехід (витіснення) теми смерті в літературу... Утім, поїзд, один із моїх найулюбленіших поетич- 11 их образів, ніколи мені не снився, хоч у «Тлумаченні сновидінь» Фройда потяг якраз символізує смерть. (Мене завжди цікавили тлумачення снів: від наївних народних сонників до філософії сновидінь у Фройда-Юні'а).

	На закінчення все ж згадаю один із недавніх снів — я його запам'ятала, бо він здався мені щасливим.

	Отож, у мене ніби є ще одна дитина. Це чорношкірий хлопчик на ім'я Мартин (асоціація з Мартіном Лютером Кінгом?). Йому років шість, і я веду його до музичної школи. Мій маленький чорношкірий Мартин грає на саксофоні!

	— От блін, — сказала моя доросла донька, коли я пере- новіла їй сон. — І ти не могла народити одразу чотирьох негренят? Ми б тоді мали власний джазовий квартет!





	Світлана БОГДАН

	Народилася 27 січня 1985 року в Києві.

	Поетка. Аспірантка «Києво-Могилянської академії». Авторка поетичної збірки «Коли ще автомобілі були людьми». Друкувалася в поетичних антологіях «Дві тонни», «Літпошта» та на літературних інтернет- ресурсах. Мешкає в Києві.

	СОН З БАГАТЬМА СОНЦЯМИ

	Я стояла на березі моря і споглядала захід багатьох сонць. Овид горів червоним золотом, кладучи відблиски на водну широчінь, яка від того також ставала малиново- золотою.

	— Яка краса! — сказала я своєму другові. Він завмер поруч і теж дивився на сонця. — Ніколи такого не бачила! Десять сонць відразу!

	— Ти можеш побачити все, що схочеш сама, — спокійно відповів він, не повертаючи до мене обличчя.

	— Навіть ангела?

	— Навіть ангела.

	— Навіть ангела, — повторив ангел, що був за моєю спиною. Я озирнулася: він увесь сяяв білим і золотим, мав золоте волосся й очі, біле лице, білий одяг із золотим оздобленням, крила з білих і золотих пір’їн.

	Я почала читати молитву (не пам’ятаю, яку саме), ангел погладив мене по голові (долоня в нього тепла- тепла), поцілував у чоло (уста ніжні-ніжні) і полетів над морем до сонць.

	Він губив пір’їни, вони падали у воду, колихалися на хвилях, ставали золотими рибками, пірнали в глибину, а тоді зринали знов, дивилися добрими очима й усміхалися.

	— Риби всміхаються! — засміялась я. — Може, вони ще й танцюють?

	Тоді рибки взялися водити хоровод, кружляючи по воді і створивши невеличкий вир, що відкрив нам дно моря: там блищали різнокольорові круглі камінчики й цвіли небачені водорості — синіми й червоними квітами.

	Сонця сідали за обрій по черзі: одне, потім друге, далі третє... Тому золота ставало все менше, а більше — синіх і чорних барв.

	— Що б ти ще хотіла побачити? — спитав друг і подивився мені в очі (у нього тихий ясно-блакитний погляд).

	— Не знаю, — знизала я плечима. — У мене все є: ти, море і сонця... Велика радість у моєму серці.

	Друг узяв мене за руку і пригорнув до себе (в його обіймах так тепло, затишно, і спокійно-спокійно: він великий, я йому ледве сягаю плеча).

	— Ну ось, — промовив лагідно. — Я ж казав, що все буде добре.

	Коли сіло останнє сонце і мільярди зірок засвітилися над нами, я заснула у нього на руках.

	І прокинулась.

	Андрій БОНДАР

	Народився 14 серпня 1974 року в місті Кам'янці-Подільському. Закінчив Києво-Могилянську академію. Поет, перекладач, публіцист. Автор поетичних збірок «Весіння єресь» (1998), «Істина і мед» (2001), «Примітивні форми власності» (2004). Автор багатьох статей та есеїв в українській і зарубіжній періодиці. Головний редактор газети АУП «Література плюс» (1998-2000), редактор і колумніст «Книжкової лавки» у «Дзеркалі тижня» (2001-2007). Переклав: роман В.Ґомбровича «Фердидурке» (2002). Лауреат літературної премії вид-ва «Смолоскип» (1997). Учасник численних літературних акцій і фестивалів в Україні та закордоном. Брав участь у пан-європейському проекті Literaturexpress Europa 2000 та фестивалю Poetry International 2005 у Роттердамі (Голландія). Стипендіат Міністра культури Республіки Польща (2003). Мешкає у Клавдієвому під Києвом.

	СУЧОК І ЗАДОРИНКА

	Якось в одеському готелі «Зирка» мені наснився сон.

	Я — молодий «начинающий» поет із «робкими черными усиками» — видав свою першу поетичну збірку. Незабаром до міста має приїхати Олександр Пушкін, і я просто мушу подарувати йому цю книжку. Уві сні в мене реально ейфорія, передчуття свята. Я подарую книжку самому Пушкіну!..

	І ось настає ця мить. Я стою за дверима кімнати, в якій поселився Пушкін, тримаючи у спітнілих руках свою збірку. Й раптом ракурс і точка зору, як то іноді трапляється у снах, змінюється на 180 градусів. І тепер уже я — Пушкін, який лежить у своїй кімнаті на ліжку з якимись рококовими набалдашниками. Я реально втомлений після довгої і виснажливої дороги цими кре- тинськими аккерманськими степами, але мене попросили прийняти молодого поета. Я — україномовний Пуш-кін. Бо думаю українською. Сам собі я більше схожий на Боба Марлі, ніж на Пушкіна, але жену цю думку геть.

	Кричу просто з ліжка до молодого поета: «Заходьте, будь ласка». Поет заходить під акомпанемент скрипу дверей. Він дуже неприємний, в окулярах і чомусь на плечі йому накинута черкеска. У руках він тримає книжку, і я, хоч і не надто приховую свою зневагу і зверхність, намагаюся боковим зором вихопити її назву. На книзі зображено фото братів Капранових — Дмитра й Віталія — у гімнастичних трико в позі канатоходців, що йдуть один одному назустріч. А назва книги така; «СУЧОКЪ І ЗАДОРИНКА».

	Христя ВЕНГРИНЮК

	Народилася 10 вересня 1987 року в Чернівцях. Письменниця, літературознавець.

	Здобувай кафедри української літератури Чернівецького університету ім. Ю. Федьковича, пише кандидатську з літературознавства.

	Авторка збірок прози «Катарсис» (2005),

	«Голий нарКОТИК» (2006) та поетичної збірки «Богу стіні» (2008).

	У тандемі з Сашком Горським займається відео- та кінопоезією і прозою.

	Мешкає в Чернівцях.

	СНИ ПОЕТІВ

	[Я бачу себе (чи не себе?) у сні. Чоловічої статі. Мені два роки. Я сиджу в кімнаті і мрію вирости.]

	«Вдома пахне сестриними місячними, я хочу їй сказати про це, але вона здивується, що я про це ВЖЕ знаю, я можу відповісти, що їй варто радіти, що не вагітна після того незахищеного сексу на кухні зі своїм хлопцем, коли мама залишила її доглядати мене».

	Тато б’є молотком м’ясо, а вночі — маму. На ранок вона залишається живою, і тоді мені здається, що я все вигадав, щоб виправдати своє безсоння. Якщо я не можу до світанку заснути, то залізаю в бабусину шухляду і витягую звідти кулачок конопель і розгризаю їх, висмоктую молочко і засинаю. Бабуся сама так часом робить. Лиш кулачок у неї більший».

	[Чи то, може, Я чоловічими кроками ходжу своїми снами? Якщо ні, то він наче насміхається з мене, що може жити в моїх снах і керувати ними.]

	«Я чую, як усі сусіди з усіх квартир вночі кохаються. О, Боже, наче це їхня єдина нічна справа, навіть телевізори ніхто не дивиться, не запрошує друзів, які могли б затриматися до ночі. Не спиняються. З усіх боків. Зверху. Знизу. І навіть через квартиру. Я знаю, як крих- котить від задоволення тьотя Міла з п’ятої, а вона живе аж в кінці коридору. І як мені спати, коли тато б’є маму, баба ходить по коноплі, а весь під’їзд стогне?

	Мені не подобається наш президент. Я не слухаю, що він там говорить, але він мені не подобається. Я хочу домалювати роги на екрані телевізора, коли бачу його. Але тато сваритиме, може, навіть зруйнувати мій картковий будиночок, який я складаю усе своє життя. Я ходжу завжди тихо.

	Я взагалі люблю, коли тихо. Я навіть люблю, коли інструменти грають тишею. Я вирвав органи нашому фортепіано, і тепер воно грає мовчанням. А ніхто про це не знає, бо від смерті дідуся не відкривали його, щоб пил протерти. Я вмираю від задоволення чути тишу свого фортепіано. Воно ніколи не втомлюється співати.

	Я не можу знати, коли щось втомлюється, коли щось втомлене...»

	[Він говорить мені так часом у снах, сидячи на паркеті у білих трусах.]

	«Собака у сім’ї, яка мешкає над нами, мочиться за-вжди в одне місце, і наша стеля посіріла там і покрилася мохом. Я не кажу своїм, бо будуть крики, а собака ж не винна. Її не навчили. Вчора навіть відпали перші шматочки вапна зі стелі. Отже, завтра впаде ще. Отже, будуть крики. Отже, собака таки буде бита».

	«Я люблю все жовте. Підсвічник у коридорі. Олію. Мило, яке тримаю у прозорому мішечку на столі, бо воно змилювалося. Любив дуже очі сестри, але вони виявилися хворими. І потім перестали бути жовтими, коли вона вилікувалася. А мама казала, що якщо вона не вилікується, то вся буде така жовта. Я не знаю добре це чи погано, але я цього так і не побачив. Вона досі живе і не збирається вмирати».

	«У нас є кіт. Я думав, що то кіт, але коли в його черево набилася ціла купа малечі, то я зрозумів, що то киця, і почав приносити їй квіти, замість тягти за хвіст. Вона їсть завжди на столі і з усіх тарілок. Ми всі звикли. Ніхто не сварить Мурчика. Ми так і не назвали його жіночим іменем».

	[Він став частиною мого життя. Мого тіла. Я знаю, що він є, бо він таки є. Часом уявляю, що він і вдень сидить в моїй голові.]

	«Я не люблю свою голову, бо вона кругла. Я не люблю нічого круглого. Воно лякає мене, бо я бачу, як Бог може створити ідеальне коло. Ідеальне коло. Круглі апельсини. Найбільше я не люблю апельсини. Круглі і майже жовті. І сонце міг би не любити, я знаю, що воно теж кругле, але я просто не дивлюся на нього, і так здається легше... Бо це — СОНЦЕ. А не моя голова і не помідори. З місяцем простіше, він змінний — отже, не круглий».

	[Очі має такі... очі на колір, ніби насипали пилу з натертого каміння...]

	«Я завжди знаю, як через вентиляційну сітку йдуть до нас таргани. Я приходжу, коли це знаю, а вони йдуть. А вони сунуть. Довгими дорогами під кухонні меблі, і лиш так вусами, і лиш так вусами».

	[Я завжди, коли бачу його в моїх снах, то наче дивлюся через лупу чи через вічко дверей. Малий має м’ячеголовий вигляд і раз у сні обов’язково розповідає щось без крапок та ком, приблизно так:]

	«Я бачив море в книжці дуже хочу торкнутися його воно напевно таке густе як полуничний джем лиш а хвостами риби я би дуже вже пішов до моря але мене не відпустять вони всі кажуть що я малий хоч я ходжу їм думаю змиваю за собою воду готую їсти вживаю снодійні та депресанти я живу як Людина а мене не випускають за двері навіть принести програму з пошти ти розумієш мене ти розумієш скажи їм щось я не можу жити у цій в’язниці серед здегенерованих людей вони всі надто довго росли

	Вони всі надто довго росли Вони всі І ти І вони І ти І вони

	Надто довго Росли Ви Всі

	Ви чверть життя вчитеся ще чверть здобуваєте якийсь «ріст» Втомлюєтесь Йдете на пенсію в кращому випадку І здихаєте Нікому не потрібні і жирні

	Ви всі смієтеся чуючи це але самі так продовжуєте жити і не думаєте що можна по-іншому бо даєте дітям читати «Колобка» і «Вінні-Пуха» а давайте Джойса і Мо- ріака! А давайте а чого б ні? Діти ж не знатимуть що таке казки і не хотітимуть їх читати Вони ж не знатимуть що вчитися треба з п’яти років а не з п’яти місяців... Вони ж не знають, що замість класичної музики І року є дитячі дебільні пісеньки... Вони ж не знають...»

	| Отак лягаю спати, а мене у снах завжди він вчить. Я не знаю, за кого він має себе і мене, і що робить у моїй голові, але він мені перед прокиданням завжди каже

	про виховання дітей, а потім ловить мене за палець і так напівголосно кричить: «Прокидайся». Востаннє наснився, сказавши мені два рядки, і все. Більше нема. Рядки були такі:]

	«На вулиці хлопці коляться під гаражами. Я теж скоро буду. Бо що робити в цьому світі, коли мені майже три, а я вже майже все пережив...»

	[більше не приходив, або я більше не спала.]

	Л

	Юрій ВИННИЧУК

	Народився 18 березня 1952 року в Івано-Франківську. Письменник, редактор, журналіст. Автор збірки поезій «Відображення», збірок прози: «Спалах», «Вікна застиглого часу», «Місце для Дракона», «Ги-ги-и», «Груші в тісті», повістей: «Ласкаво просимо в Щуроград», «Діви ночі», «Житіє гаремноє», романів «Мальва Ланда», «Весняні ігри в осінніх садах»; краєзнавчих книг: «Легенди Львова», «Кнайпи Львова», «Таємниці львівської кави», міфологічної енциклопедії «Книга бестій». Упорядник антологій «Чорт зна що», «Огненний змій», «Срібна книга казок», серії «Юрій Винничук презентує» та ін. Автор книг для дітей («Історія одного поросятка», «Гопля і Піпля» та ін.), за казками знято два мультфільми. Твори перекладалися у багатьох країнах світу.

	Мешкає у Львові.

	МАЛЮКИ

	1

	1984 року мені наснилося, що я йшов полем і побачив гурт людей, які скидалися на циганів. Старий чоловік, певно, їхній проводир, сидів на землі біля двох немовлят, закутаних у пеленки. З уривків фраз, які вдалося виловити в гучному гаморі, я зрозумів, що ці люди хочуть якимсь чином позбутися немовлят, але не знають, як. Вони усі з надією дивилися на старого й чекали. Нарешті той кивнув головою, даючи знак, що знайшов вихід.

	Старий вирвав стеблину і кінчиком її став водити по очах дітей. Виступила кров, діти не плакали, а кров розтікалася по очах і мала дуже ясний колір. Потім він позагортав їх в одне велике полотно і сказав:

	— Зараз вони помруть.

	Мене охопив страх. Я кинувся тікати, вибіг на дорогу, і раптом побачив під кущем над ровом ще двох немовлят. Я озирнувся — далеко позаду сунула валка людей. Я злякався, бо коли вони натраплять на цих дітей, то зроблять з ними те саме.

	Я узяв їх попід пахви, наче оберемки, й побіг, мене весь час підстьобувала думка, що ті люди подумають, ніби це мої діти. Вони можуть мене наздогнати. Я забіг у якийсь гайок і там поклав дітей на траву. Що мені з ними тепер робити? Вони ж їх однаково знайдуть. Треба цих дітей позбутися. Я вже був упевнений, що коли ті люди їх знайдуть, то обов’язково вирішать, що це мої діти, і це мене так жахало, що я, не довго думаючи, вдався до того ж способу, що і їхній проводир.

	Я зірвав стебло і почав ним дряпати дитячі очі, але кров чомусь не виступала. Тоді я вхопив скалку і по-пробивав їм зіниці. Пішла кров. Її поява мене заспо-коїла. Хутенько загорнув дітей у свою сорочку, взяв під пахви і пішов собі дорогою.

	Пройшовши добрий шмат шляху, я відчув утому. Поклав пакунок при дорозі і сів зверху. Діти ще не померли, але не ворушилися. Я відчував тільки, як вони дихають. Чому вони не помирають? Лють охопила мене і я став гамселити по згорткові кулаками, але це не помогло.

	Тим часом якийсь інший гурт людей з’явився з-за закруту дороги. Я почав хутенько запорпувати паку-нок у порох, притрусив землею і травою. Люди наблизились і спитали, що я роблю. У мене цокотіли зуби. Я відповів, силувано усміхаючись, що оце саме пообідав, а недоїдки закопав.

	Люди кинулися до мене, обступили з усіх боків і почали благати, аби я не закопував недоїдків, а віддав їм, бо вони дуже голодні. Я відмовлявся, як міг, але намарно. Врешті мені нічого не лишилося, як таки погодитися, але за умови, що вони розгорнуть пакунок лише отоді, як я відійду так далеко, аж мене не буде видно.

	Вони дуже втішилися й закивали головами. їхні жадібні очі горіли, а з вуст текла слина.

	Я побіг дорогою, часто озираючись. Люди чекали, але все тісніше й тісніше обступали те місце.

	Коли я озирнувся востаннє, то побачив, як вони гарячково розгрібають землю, жінки вищали, відпихаючись та лізучи одна на одну, топталися й ревіли, ревіли, наче дикі свині. Я побіг щодуху і зник їм з очей.

	2

	їхні маленькі пампулясті личка несподівано вигулькнули на закруті сходової клітки. Я зупинився. Вони стояли внизу і мовчки дивилися на мене. Двоє малих дітей у плетених шапочках.

	У їхніх очах була тільки ненависть. Я впізнав їх.

	Не знати навіщо, я озирнувся. Але більше ніхто не спускався по сходах, і весь будинок, наче вимер. Стояла сира важка тиша.

	А вони не зводили з мене очей.

	— Чого витріщилися?! — гаркнув я і ступив на нижчу сходинку.

	Та малюки й оком не змигнули.

	Тепер мені ставало страшно. Я був упевнений, що вони проти мене щось затіяли.

	Вони стояли під вікном. Шиби тут давно хтось повибивав і тепер звідти просочувалася холодна й сіра днина.

	— Якщо ви не вступитесь, я вас повбиваю!

	Ні, вони не вступляться — про це говорили їхні очі.

	Тоді я, палаючи люттю, збіг униз і по черзі викинув їх через вікно восьмого поверху. Руки в мене тряслись. Там за вікном хтось розпачливо заверещав. Завищали гальма. Це все.

	Я, намагаючись зобразити на обличчі суцільний спокій, продовжив своє сходження. Верхотяг не працював. Коли я зійшов уже на третій поверх, то знову побачив їх.

	Пара малюків, тримаючись за руки, чекала на мене.

	Доки я можу викидати їх з вікна?

	Я заплющив очі...

	Все це зі мною повторюється уже, мабуть, з місяць... що я викину їх на вулицю, то вони знову вертаються. Який жах. Я розвертаюся й біжу назад, вбігаю, трясучись, до квартири і замикаю двері на ключ.

	У цей мент дзеленчить телефон.

	Коли я підношу слухавку до вуха, то знаю, що там почую: дитячий сміх. Але ж я цих дітей не знаю! Чому вони вибрали саме мене?

	Ось я чую, як вони шкребуться в двері, як запихають якісь шпички в щілину, і чую цей ненависний сміх.

	Тоді я відчиняю вікно і впускаю до кімнати галас вулиці. Шемрання й сміх за дверима стихають. Малюки завмерли. Я знаю чому: чекають, що зараз я вистрибну з вікна. Під вікном на трамвайній зупинці гурма народу. Коли я вистрибну, то впаду їм на голови і покалічу. Правда, я можу кричати. Летіти й кричати, мов птах.

	Щойно я зачиняю вікно, як малюки знову невдово- лено шарудять за дверима.

	Тоді я впускаю їх досередини. Вони заходять — такі чемні, тримаючись за ручки, — і прямують відразу до вікна, впевнені, що я їх зараз відкину.

	Я таки відчиняю вікно і висаджую їх на підвіконня.

	Після цього приношу трилітровий слоїк гасу і дбайливо їх поливаю.

	Вони ані мрукнуть. Нічого не тямлять і тоді, коли я підпалюю їх і скидаю шваброю з підвіконня.

	Обидва палаючі смолоскипи, дриґаючи ногами й руками, падають на трамвайну зупинку. Саме відійшов трамвай і юрба розсоталася. Нікого не було травмовано.

	Як вони там горіли, мене вже не цікавило.

	Я зачинив вікно і заходився мити підвіконня, щоб затерти сліди від гасу. Фарба здулася й облущилась. Довелося ще й перефарбовувати вікна. Але це виявилося куди приємнішим заняттям, аніж знищувати малюків. І коли задзвонив телефон і я приклав слухавку до вуха, то не почув уже сміху, а тільки плач. Він був нешкідливий. Бо лунав з тамтого світу.





	Станіслав ВИШЕНСЬКИЙ

	Народився 24 серпня 1944 року в Переяславі на Київщині. Закінчив Київський педагогічний інститут.

	Поет, редактор. Належить до Київської школи поезії.

	Автор поетичних збірок: «Симфори» (1975, у самвидаві), «Світотвір» (1987), «Альта» (1989), «Колекція снігів» (1991), «Альпініст на міражі» (1993), «Синус покутя» (1999), «Перевтомлені скафандром» (2001), «Змова дзеркал» (2005); книжки прози «Метастази» (2003); книги вибраного «Полювання на мисливця» (2007).

	Мешкає в Києві.

	ДЗЕРКАЛЬНА ДОРОГА

	То був, сказати б, невідчепний сон. Він почав сни-тися мені одразу після повернення з Совєтської армії, власне, з прикордонної застави, що, либонь, і досі Сіріє своїм черепичним дахом у видолинку між мадярськими селами Дідове й Велика Бігань. Там, у закарпатській глушині, я служив майже два роки, після чого мене було комісовано. Тобто перед достроковим дембілем у мене був ще шпиталь, де я пролежав з місяць чи, може, й трохи більше. Звісно, в тому лікувальному закладі лікувалися справді хворі люди, одначе якась кількість пацієнтів належала до, так би мовити, групи ризику: вони в той чи той спосіб симулювали найрізноманітніші недуги, аби тільки позбутися осоружної військової повинності та не виконувати так званий почесний обов’язок. Імітували різні болячки — від виразки шлунку до божевілля. Діагноз моєї недуги був обнадійливий — гострий панкреатит. З таким, зазвичай, комісовували без особливих зволікань. І я не став винятком. Відтак навесні 1965 року мене комісували й відправили в запас. Із шпиталю я ще повернувся на заставу, зібрав свої речі, попрощався з хлопцями, а відтак у плацкартному вагоні потяга Чоп-Київ відбув туди, звідки й пішов на військову службу, себто у своє княже місто І Іереяслав.

	І ось, коли я був уже вдома, сталося щось дивне. Здавалося б, людина нарешті позбулася виснажливої муштри, майже повсякденних, як це ведеться на кордоні, дозорів, секретів, зрештою КҐБістської опіки (прикордонні війська в ті часи належали до військ цього відомства), чого тобі ще треба, чоловіче: живи та радій.

	Так воно нібито й було, але тільки вдень. А ночі перетворилися на нескінченну, ба навіть моторошну подорож... додому. І вже не в плацкартному вагоні, а з дещо іншими вигодами... Варто мені було заснути, як починався один і той самий сценарій сну. Я ніби знову у Закарпатті на якійсь відстані від своєї застави. Посеред рівнини височіють дві, суціль порослі виноградною лозою, сопки. А між тими сопками геть розгрузла осіння дорога, земля, як вороняче крило, правдивий чорнозем, що його насправді в тих краях я ніколи не бачив. Грязюка непролазна, але я знаю, що мушу йти саме цією дорогою. Маю поспішати, таке враження, що за мною хтось женеться, аби повернути на заставу, тож треба налягати на ноги, аби бути якомога далі від цих місць. Я майже голий. На мені, крім білих солдатських кальсонів, нічогісінько. На дорозі ані лялечки. Аж ось грузька дорога, що по ній я ледве плетуся, ніби кінчається і вже замість неї, як її продовження, стелиться міст, вузький, гладенький, ще ніби й полакований. Міст добре освітлений, напрочуд добре освітлений, і мені, майже голому й босому, стає страшенно ніяково ступати на нього. Хоча я знаю: треба неодмінно перейти цей міст, пройти під цим освітленням, адже назад вороття немає. Повагавшись, нарешті ступаю на ту гла-деньку поверхню і йду по залитому сяйвом коридору між двома стінами непроглядної темряви. Я знаю, що мені не слід не те, що озиратися, а й дивитися обабіч на прямовисні стіни темряви. Одначе спокуса роззирну- тися величезна. Щоправда, я не озираюся, але, не дивитись по обидва боки від мосту мені несила. І я, поглядаючи то в той, то в той бік, завважую, що міст з обох боків обставлений великими, отак як на людський зріст, дзеркалами. Квадратовими й овальними. Причому впереміш тими й тими. Вони, ті глибокі й чисті дзеркала, розташовані одне від одного приблизно на однаковій відстані. І мені лячно глянути в будь-яке з них, аби не бачити своєї голизни, а водночас мені страшенно кортить зійти, збочити з цього напрочуд добре освітленого мосту і зайти в одне з дзеркал. І ось я, скоряючись спокусі, зупиняюся перед одним із них і, якийсь час потупцювавши перед дзеркалом, входжу в нього. Там простора зала, в ній накритий стіл і за ним якісь на- півупізнавані люди. Самі чоловіки. їх багато, їх не злічити. Вони розмахують руками, про щось гомонять, але мене геть не помічають. Вільних місць за тим столом немає. Тож я, марно намагаючись знайти місце за столом, зрештою, полишаю свої невдалі спроби і хочу вийти з цього приміщення, але виходу немає. На моє намагання покинути залу від людей за столом жодної реакції. Страшенна задуха, в повітрі тютюновий дим і знайомий мені ще з застави сморід казарми. Сюжет сну кінчається одним і тим самим: просинанням у холодному поту. Спочатку сон повторювався чи не щоночі, тож чи не щоночі я опинявся на тій самій сльотавій дорозі додому. І я завважив: по добре освітленому мосту з кожним наступним повторенням сну я все ж просуваюся вперед. Щоночі просуваюся на одне, а то й кілька дзеркал. Хоча кінця тому мосту я не бачив. З часом сон снився все рідше, ставав усе менш моторошним, хоча виходу з дзеркала, куди щоразу потрапляв з якоїсь невідчепної цікавости, я не знаходив. Та десь за рік, може, трохи більше, коли я вже виїхав з Пере-яслава, перебравшись до Києва, перебіг сну змінився. Закарпатські реалії, себто порослі виноградом сопки й розгрузла осіння дорога, геть зникли. Залишився міст, як завжди, добре, напрочуд добре освітлений міст. Уздовж нього виставлені ті ж дзеркала, і я, ніби з тим-таки хвилюванням, повагавшись, власне потупцювавши перед їхньою глибиною, заходив до одного з них. Але в кожній наступній залі кожного наступного сну щораз убуває стола, він убуває потроху, мов шагренева шкіра, убуває й завсідників трапези, причому вони також за «шагреневим» принципом щораз дрібнішають, ніби даленіють, а в задзеркальному повітрі вже не чути ні тепер уже солодкого запаху тютюнового диму, ні так само незабутнього, рідного, духу солдатської казарми. І я вільно виходжу з дзеркала на міст через оббиті чорним дермантином двері. Від якогось часу сон уже не повторювався. Здавалося б, нарешті я вирвався з того пекла, себто остаточно повернувся додому. А набагато пізніше, уже через якісь десятки років, мені пощастило (саме так — пощастило) ще раз побувати у тому сні. Я був пристойно зодягнений і йшов під звичним яскравим освітленням без ніякого хвилювання. Я йшов, а пообіч мосту стояли ті ж таки дві стіни темряви і на них ледь видніли, вмонтовані в пітьму, овали й квадрати тих-таки дзеркал. І мені здалося, а може, саме так воно й було: усі ті дзеркала понакривано чорною матерією. Мені так кортіло зняти з котрогось із них жалобний крам і спробувати ввійти... Одначе я прокинувся, можливо, й на краще, не встигши вчинити святокрад- ство.

	Тимофій ГАВРИЛІВ

	Народився 18 вересня 1971 року в Івано-Франківську.

	Поет, прозаїк, літературознавець, перекладач. Доцент кафедри німецької філології Львівського університету ім. І. Франка.

	Автор поетичних збірок: «Арабески пам'яті» (1995), «Закони географії» (1997), «Година самотніх» (1998); «Повертаючись до сказаного» (2002), «Конспект екскурсії» (2006); книжок есеїстики «Знаки часу. Спроби прочитання», «Текст між культурами. Перекладацькі студії» (2005), збірки оповідань «Щоденник Одіссея» (2003), роману «Де твій дім, Одіссею?» (2006). Перекладав твори Тракля, Бернарда, Рота, Брехта, Целяна.

	Дописував, зокрема, для Frankfurter Rundschau.

	Мешкає у Львові.

	МІСТО БЕЗ ТРОТУАРІВ

	Я визирнув надвір і... не побачив тротуарів. Не здивувався б, якби всупереч прогнозу погоди випав сніг, — навесні таке часто трапляється. Але зникнення тротуарів...

	Ніщо не розраджує так, як усталений плин. Почувши, як забулькотіла кавоварка, сказав собі: «Ось бачиш, усе стає на свої місця». У прозорий кавник скрапувала брунатна рідина. Знайомий аромат поширювався навколо.

	Горнятко спорожніло, на тарелі лишилися крихти житнього хліба — а я й досі незрушно сидів. Мій організм нагадував літак, який не може злетіти через помилково увімкнений реверс.

	Я довго не наважувався підійти до вікна. Перспек-тива, що відкривалася з-за столу, мене влаштовувала, бо давала змогу бачити лише верхню половину дійсності — крону єдиного дерева, дахи й димарі, осяяні вранішнім сонцем. На одній з гілок паразитувала омела, вона ніколи не скидала листя, і тепер нагадувала кулю, що зачепилася й не змогла полетіти вище.

	Краще б я не зазирав! Адже мені не відкрилося нічого іншого, ніж те, що я вже бачив з кімнати. Не допомогла й кава, на яку я покладав велику надію — існувала межа, за якою вона втрачала чарівну силу.

	Принаймні райський напій спрямував мою розгуб-леність у слушне русло — як добратися на роботу? Як би добиралися ви, якби одного весняного дня прокинулися в місті без тротуарів? Уперше переді мною постав такий чудернацький клопіт.

	Я механічно одягався, усе ще не знаючи, що робити. Непотрібно довго дивився в дзеркало, поправляючи краватку — затягував її тугіше і знов попускав. Знаючи мою слабкість до формалістичних візерунків, мені її подарували колеги на сорокаріччя, — у нас прийнято відзначати круглі дати.

	«Тобі більше годилося б подарувати обручку», — сказала Олександра Пилипівна, звертаючись до мене від імені нашого невеличкого колективу. Мені й раніше здавалося, що вона не проти зіграти роль моєї самозваної мами.

	Вік! На мене дивилося з дзеркала обличчя з бороз-нами, що нерівними лініями тяглися через чоло, і пучком зморщок, які промінилися від кутиків очей. Нижня губа, як відкопилилася у восьмому класі, так і звисала, попри мої марно-відчайдушні спроби підтягнути її закусуванням.

	Я опустився в старе крісло і, безпорадно розводячи руками, зачепив телефон, що стояв на маленькому столику. Підніс до вуха слухавку. Зсередини, наче з іншого світу, вирвалися гудки. Я вслухався в них з якоюсь напосідливою гарячковістю, так, ніби звідти міг пролунати план мого порятунку. Я хотів набрати номер, однак довгі гудки змінилися на короткі. Це й добре, бо що я скажу? Що запізнююсь? Що не знаю, як прийти на роботу? Що зникли тротуари? Якщо на те пішло, я вже й так запізнився!

	Несподівано для самого себе я летів. Що відбулося між тим, як я поклав слухавку, і зараз, коли летів, я не пам’ятав. Я мучився питанням, чи замкнув — відходячи? відлітаючи? — двері, і не знаходив жодної зачіпки, яка могла б щось прояснити. Можливо, я взагалі не відмикав їх? Як же ж я тоді опинився надворі? Точніше, не надворі, а в повітрі?

	В повітрі відчуття цілком інші, ніж на землі. Дійсність перевершила мої несміливі припущення! Я летів — нізащо не подумав би, що коли-небудь мені таке випаде. А зараз був певен, що немає нічого природнішого, ніж літання. Я тримав портфель, вільною рукою поправ- ляючи картуза, збитого набакир струменем зустрічного повітря. Як добре, що краватка пришпилена до сорочки! Чи гадав її винахідник, що по-справжньому ця шпилька розкриє себе тоді, коли людина в костюмі летітиме на роботу?

	З перспективи лету місто сприймається інакше. Воно ніби те саме і водночас казковіше. Я летів на рівні його середніх поверхів, цілком вільний від марнославних спонук піднестися над ним у небо. До того ж запізнення не налаштовувало на ширяння у високості — колись, іншим разом, у відпустці, можливо, й спробую. Мій шеф — чоловік, який не подарує недбальства.

	У відділі ніхто не звернув уваги на моє спізнення, як і на те, що я не прийшов, а прилетів. Сидячи за паперами, я вряди-годи кидав несміливі позирки на колег у намаганні щось з’ясувати. Я пробував угадати, чи прилетіли вони так, як я, а коли ні, то яким чином опинилися на роботі раніше за мене — невже тільки мене одного ошелешило зникнення тротуарів?

	Це запитання цікавило мене дужче, ніж будь-коли. Я дивився на Олександру Пилипівну, огрядну і добродушну, — невже й вона прилетіла?

	Прокинувшись, найперше, що я зробив, підбіг до вікна і зазирнув униз. Тротуари були на звичному місці. Бо куди ж їм подітися — запорошеним, засмі-ченим, порозбиваним...

	Василь ГЕРАСИМ’ЮК

	Народився 18 серпня 1956 року в Караґанді, де відбували заслання його батьки. Наприкінці 50-х років родина повернулася у рідну Прокураву на Івано-Франківщині.

	Закінчив філологічний факультет Київського державного університету ім. Т.Г. Шевченка.

	Поет. Автор збірок: «Смереки» (1982), «Потоки» (1986), «Космацький узір» (1989), «Діти трепети» (1991), «Осінні пси Карпат» (1999), «Серпень за старим стилем» (2000), «Поет у повітрі», «Була така земля», «Папороть» (2006).

	З 1993 року — голова журі Міжнародного конкурсу молодих літераторів «Гранослов». Лауреат літературної премії «Благовіст» та премії імені П.Тичини. Лауреат Шевченківської премії.

	Мешкає в Києві.

	ГУЦУЛЬСЬКА МУЗИКА І ЛЕМКІВСЬКА ПІСНЯ

	Цей сон дорогий мені, хоч не мав якогось там не-звичного сюжету, фантастики, розмаїтих комплексів, пророцтв чи милого, легкого божевілля... Але звучали ГУЦУЛЬСЬКА МУЗИКА І ЛЕМКІВСЬКА ПІСНЯ. А що це значить для мене, можна навіть не уявляти. Далі. Це був сон на самому фіналі століття і тисячоліття, і це був кольоровий сон. Здається, останній мій кольоровий сон. Що то за кольори були? Всі! Надворі стояла зима, а мені снилося гуцульське весілля перед постом на петрівку. Про це я, звісно, потім написав («Старовинний диптих» у книзі «Папороть»). Скажуть: ну, цьому й сниться лише архаїка — знаємо ми нинішні весілля в горах. На жаль, сниться не тільки архаїка, а весілля в горах тепер і на конях, і на іномарках, але снилося мені таке, як написав. Ні, не так. Я написав про таке, яке снилося, але справа в тому, що воно мені недоснилося — снився тільки початок гуцульського весілля, що його у вірші я обминув, бо тоді вже точно написане було б «поезією». Чому в лапках?

	Одне слово, сниться початок — одразу після вінчання. Вийшли з церкви і йдуть додому — звучить ГУЦУЛЬСЬКА МУЗИКА — вже піднімаються пагорбом до хати (Молодої чи Молодого) — Батько й Мати вже на порозі — зараз весільні заспівають «Барвінкову»... Якщо ГУЦУЛЬСЬКА МУЗИКА І ЛЕМКІВСЬКА ПІСНЯ для мене понад усе, то в цьому дусі продовжую: з усіх мелодій мелодія «Барвінкової» також — понад усі... Але. Грають музики «БАРВІНКОВУ», а співають не «БАРВІНКОВУ». Мало би бути:

	Вийди, матінко, з хати Молодих зустрічати...

	А натомість співають (чомусь) трагічну лемківську пісню, яку я сприймаю у виконанні єдиного чоловічого голосу — за інших обставин та в іншому місці. З дружбами, діди з дітьми затягли тужливу лемківську, яка зовсім не для хору:

	Якби мила знала, який світ білий.

	Якби мила знала, який світ білий...

	Куля із канона, а я — долів з коня,

	Такий світ білйй...

	І що цікаво, що при цьому — водночас — звучить і гуцульська «Барвінкова» (лише мелодія). Як таке може бути навіть уві сні — не знаю. Ніби якась частина мене чує одне, а інша — інше. Тим більше, що далі йдуть слова, які зовсім далеко від весільного настрою — навіть сумовитого:

	Якби мила знала, який погреб мій...

	А всі весільні співають, а Батьки посипають збіж-жям та цукерками. І йде дощ, і світить сонце, і дощ аж сивий...





	Василь ГОЛОБОРОДЬКО

	Народився 7 квітня 1945 року в Адріанополі на Луганщині. Поет. Дисидент. 1967 року був відрахований з української філології Київського держуніверситету ім. Т.Г. Шевченка з формулюванням: «за дії, несумісні зі званням радянського студента». Автор поетичних збірок:

	«Летюче віконце» (1970, США), «Зелен день» (1988),

	«Ікар на метеликових крилах» (1990),

	«Калина об Різдві» (1992),

	«Слова у вишиваних сорочках» (1999),

	«Українські птахи в українському краєвиді» (2002).

	Лауреат Шевченківської премії,

	лауреат літературної премії ім. Василя Симоненка.

	Віднедавна мешкає в Києві.

	МІЙ СОН ПІСЛЯ ВЕРЕСНЕВОГО ЛЬВОВА

	Ніколи не гостював на квартирі у Тараса Пастуха. Але перед від’їздом зі Львова завітав до нього.

	Тепер стою на майданчику поміж будинками, я маю віднести книжки в інший будинок.

	Ось на майданчику стоїть кошик із книжками.

	Я лишаю його на місці,

	сам прямую до сусіднього будинку,

	куди маю занести книжки.

	Аж раптом усвідомлюю,

	що я вийшов від Тараса Пастуха,

	не розпитавши, ані на якому поверсі живе та людина,

	ані який номер його квартири.

	Повертаюся назад,

	кошика з книжками не зауважую,

	і знову усвідомлюю,

	що я не знаю, куди повертатися,

	бо я гостюю у Тараса Пастуха вперше,

	тому не знаю ні на якому поверсі його квартира,

	ні який номер її.

	З тим я й спинився на майданчику поміж будинками.

	Богдан-Олег ГОРОБЧУК

	Народився 4 червня 1986 року в Житомирі.

	Закінчив факультет соціології Київського національного університету імені Тараса Шевченка. Поет. Автор поетичних збірок:

	«Цілодобово!» (спільно з П. Коробчуком та 0. Коцаревим, 2007),

	«Місто в Моєму Тілі» (2007),

	«Немає Жодної Різниці» (2007).

	Мешкає в Києві.

	Найпоширеніша будівля моїх сновидінь — бетонна коробка школи, дитсадка, якогось подібного закладу (лікарні? поліклініки?) — безмежна всередині, хоч і непримітна зовні. Інколи будівля нагадувала мені дитячий садок у селі Теснівка — я десятки разів бачив його, але що там всередині — безнадійно забув, силуюся згадати — в пам’яті спливає щось таке вже фантастичне як на сільський дитсадок: розмальовані екзотичними птахами та рослинами, українськими птахами в українському краєвиді стіни, фрески, ліпнини, мозаїки, величезний басейн з блискучими нікельованими та кахельними поверхнями — просто палац якийсь; іноді в снах виявляється, що це — приміщення червоного корпусу Університету ім. Тараса Шевченка. Єдиним сенсом усіх моїх снів про цю будівлю є мандрівка всередині і зовні неї, проте мета мандрівки ніколи мені не зрозуміла, я тільки помічав, як змінюються довкола інтер’єри, завжди — безлюдні, але обезлюднені штучно.

	Іноді я когось шукаю, іноді — від когось тікаю. Там піде сховатися, тому мої переслідування і мої втечі завжди невпинні. Мене мовби двоє: один діє, а другий — спостерігає.

	Іноді я не сам. Здається, так буває нечасто. Але такі спи я пам’ятаю найчіткіше. Іноді уві сні фігурує(ш) «ти» — бувало, ота «ти», яка переймала мене найдужче на час сну (але часто й ця логіка порушувалась, адже «ти» ніколи не конкретна, «ти» могла змінювати реальний першообраз протягом сну: починалася з одної, а тривала — іншою). «Ти» як герой моїх сновидінь виникла з дорослішанням. «Ти» — неодмінно дівчина, і «ти» розгублена, і на тлі моєї впевненості «ти» — панікерка.

	Останнім часом ти — незмінна. Це триває вже де-кілька снів — напевне, паніка у великих синіх очах особливо проймає — і ти снишся з завидною постій-ністю, неодмінністю.

	Є декілька сюжетів моїх видінь про будівлю. їхні події зазвичай не мають такого вже значення. Це — калейдоскоп. Це — вічний рух: я — попереду, і тримаю тебе за руку, ми рвемося вперед, я — впевнено, ти — довірившись мені. Навколо нас порожні коридори, які, ніби шампур, нанизують на себе м’ясо фантастичних кімнат, примарних у своїй шаленій кольористиці. Навряд чи ці приміщення явні, ті, в яких я побував свого часу, вони, радше, вичитані, побачені в кіно (ось чому, зокрема, мене так вражає Вісконті і, місцями, Іоселіані): продумані, соковиті інтер’єри, аристократична, підкреслена обжитість місця.

	Я і ти — ми актори серед декорацій: броунівські, метушливі, ніби граємо в абсурдистській п’єсі. Наша гра — не абстрактна музика, не атональщина, не джаз. Навіть не безладне бренькання мавпи на мандоліні, а щось значно складніше і невпорядкованіше, оскільки калейдоскопи моїх сновидінь змінюють не лише інтер’єри, але й нас: ти в часопросторі сну навіюєш сталий образ, проте твій вік, твій одяг чи роздягнутість — усе міниться; про те, хто я — знаю напевно, але тіло героя-мене, якого бачу в сновидінні — ніколи не завмирає в сталій подобі. Ця впевнена у своїй меті сволота іноді диким чином пересувається (бувають сни, в яких я долаю довженні відстані стрибками, ба навіть більше — на чотирьох кінцівках, як хижа тварина в погоні за жертвою), іноді — йде собі одинцем, гола, довкола згадуваної будівлі, нездатна зайти досередини, іноді — не відходить від тебе ні на крок, ніби самотність була б смертельною.

	Отож ми пронизуємо інтер’єри, завжди вибігаючи в порожні знелюднені коридори будівлі і неодмінно в інший інтер’єрний простір, де нові мізансцени й нові люди.

	Несправедливо на повному сенсовому розпаді дії в моїх сновидіннях загалом. Все інакше. Прокидаючись, я збираю пазл в єдине — аж до того моменту, коли розв’язка сну наближається настільки відчутно, а дихання сенсу стає таким палючим, що не прокинутися — неможливо. Іноді лишається простий лінійний сюжет, який можна переказати декількома реченнями, іноді — набір розрізнених епізодів, іноді ж хочеться одразу записати оповідання чи почати розвивати повість або й кіносценарій. Якби я був не такий ледачий і трохи вразливіший, то написав би вже цілу добірку.

	Сновидіння нескінченні: і кожне окремо, і в своїй сукупності. Будівля моїх сновидінь безкінечно міниться, тож я ніколи не пройду її ні сам, ні з тобою. В її нав’язливій стерильності, логічності і, зрештою, безлюдності є місце для неконтрольованих кімнат, куди ми влітаємо, які змінюємо під себе: дивовижні інтер’єри стають справжніми житловими приміщеннями: неодмінно захаращені, незачесані, з книжками на підлозі, з фосфоричними метеликами на стінах (і таке мені снилося, правда), з червоними шафами й сушеними травами при стелі, з безліччю друзів, які лишаються в кімнатах, які минаємо, які минаю... Але врешті за межами будівлі, пройшовши усі підвали і вибравшись через якийсь ну геть миршавий і непомітний чорний хід, я зазвичай сам, і дуже рідко — з тобою. Попереду — сітка спортмайданчика, яку я вкрай рідко перелізаю. Біля будівлі — сади. Я рідко затримуюсь за межами будівлі, рідко витримую цей необмежений простір, і зрештою — знаходжу спосіб повернутися всередину, до того ж, не задумуючись про доцільність такого повертання: роблю — і все. Герой моїх снів ніколи не мучиться вибором, ніколи не озирається. Я його за це трохи недолюблюю, але позбутися все одно не можу. Натомість він — неконтрольований, тож і в нього мені є чому повчитися. Але й цього я не роблю. Зрештою — в мене своє життя, а в нього — своє, і ми одне до одного намагаємось не втручатися.

	Сашко ГОРСЬКИЙ

	Народився 26 червня 1988 року в Чернівцях. Закінчив факультет політології Чернівецького університету ім. Ю. Федьковича.

	Письменник, журналіст. Співавтор антології молодих буковинських письменників «Під простирадлом / Піт простирадла» (2006). У тандемі з Христею Венгринюк займається відео- та кінопоезією і прозою.

	Мешкає в Чернівцях.

	ВОВЧА ЛЮБОВ

	Величезне озеро простягається поміж пагорбами, певно, аж до горизонту, але його не видно. Пори року не мають жодного значення. Вони змінюються настільки часто, що лише встигаєш подумати: ось зараз замерзне озеро — а воно вже обрамляється літніми травами по берегах і несе водами осіннє листя. Підходжу до берега, де плаває багацько різного штибу риби і птаства, а в повітрі над ним пролітають гуси, качки та лебеді. Край води поступово вкривається тонким льодом. Думаю, що лід може замерзнути так, що лебеді позалишаються в кризі й не зможуть відлетіти, бо примерзнуть до води перепон- частими лапами і зможуть відірватися, тільки зоставивши їх в озері. Дивлюся на воду, а вона постійно змінюється різноманітними узорами і візерунками, подібними до тих, що з’являються взимку на вікнах, але щосекундно змінює тисячі зображень тварин і людських облич. Лід такий тонкий, що здається напівпривидом.

	Вирішую зайти всередину озера, щоб зігнати птахів з води, щоб їхні лапи не примерзли до льоду, й за мить уже пливу по просторій воді, яка розкривається переді мною все новими й новими горизонтами. Пливу все далі, намагаючись врятувати пташок, щоб вони мерщій злетіли, але розумію, що моє прагнення недоречне, бо вода тепла і приємна на дотик, навкруги знову весна, яка знову ж таки переходить у пізнє літо і, нарешті, дерева осипаються листям на воду. Все покривається жовтизною і стиглістю.

	Я плаваю так ще з кілька хвилин і вирішую виходити на берег. Озеро все більше стає схожим на річку, проте не відчутно течії. Хочу вийти через заплаву і, поклика- мий невідомою силою, пролізти потім через кущі в якийсь ліс або поле — неясно. Бачу там багато змій, готових до оборони своїх місцин. В голові зблискує думка, що це якесь зміїне королівство, бо кілька з них постійно стоять на сторожі, але все ж вирішую пройти непоміченим і мовби знаю, що убезпечений від їхньої отрути.

	Раптом бачу, як по берегу до мене мчать двоє вовків. Видно, що вони голодні і вже готові поласувати моїм тілом. Один з них лишається на березі, але другий бездумно кидається у воду й пливе у мій бік. Я зі страху розумію, що він підпливе до мене так швидко, що врятуватися не вдасться. Я повертаю і пливу в протилежному напрямку — назад, звідкіля приплив. Там мають бути якісь люди, бо я згадую, що прибув сюди не сам. Я пливу швидше, ніж вовк. Розсікаю воду граційними рухами, а він чоловгає чотирма лапами й нагадує велосипедиста: ніби крутить під водою невидимі педалі. Мені розповідали, що у воді я сильніший за собак і вовків, адже можу потопити їх руками. Проте це малоймовірно і я не хочу випробовувати долю. Випливаю на берег і розумію, що тут мені не вберегтися, бо ж на березі він спритніший і швидший на тих самих чотирьох лапах, ніж я на своїх двох.

	Звідкілясь дістаю мобільний і дзвоню комусь, із ким приїхав:

	— Я зараз помру від щелеп голодного вовка. Він женеться за мною! Врятуйте! — кричу я у слухавку, коли вовк перебуває вже на сантиметр від мене. Зі слухавки відповідають:

	— Це неможливо, ти надто далеко, ми не встигнемо!

	— Беріть рушницю і стріляйте в повітря! Коли вовк зачує запах пороху, то втече з переляку!

	— Це не допоможе, адже ми так далеко, що навіть не чути буде й звуку пострілів!

	— Тоді що мені робити?! Він за крок від мене! За крок від мене! Я вже не вбережуся! Прощавайте!

	— Подумай про любов і підстрибни!

	Зв’язок обірвався і я почав напружено думати про любов. Нічого не вдавалося і я трохи розслабився, готуючись прийняти вірну смерть, проте мозок мій усе ж думає про любов, і за мить я відчуваю, що підношуся. Вовк продовжує бігти по землі. Я ж біжу тепер по небу, над кронами дерев, усміхаючись від всезагальної любові...





	Василь ҐАБОР

	Народився 10 грудня 1959 року в селі Олександрівка Закарпатської області. Закінчив факультет журналістики Львівського державного університету ім. І. Франка. Письменник, літературознавець, науковець, кандидат філологічних наук.

	Автор книги новел «Книга екзотичних снів

	та реальних подій» (1999);

	упорядник серії антологій «Приватна колекція».

	Мешкає уЛьвові.

	СОН У СНІ

	Це було дивне місто. Колись багатолюдне й квітуче, а згодом повністю зруйноване, ймовірно, якимось катаклізмом. І ось тепер до міста почали повертатися люди й відбудовувати його, але не все, а тільки центральні вулиці та окремі будинки, які на тлі суцільної пустки виглядали справжніми острівками оази серед мертвої пустелі. Особливо вражали розкішно відбудовані готелі та ресторани, які ретельно охороняли вартові з азійських країн. У покинуте місто ринули маси іноземних туристів, яким подобалися комфортні умови проживання та екстремальні ситуації в житті. Згодом місто почали заповнювати якісь непевні люди, що ховалися на околицях у напівзруйнованих будинках, тому блукати безлюдними вулицями було дуже небезпечно.

	То тут, то там чулися розпачливі крики та волання «Рятуйте!», хтось за кимось гнався через захаращені брами та розбиті будинки. Дехто з утікачів підбігав до розкішних готелів з чорного ходу, але незворушні вартові навідруб відмовлялися пропускати людей через блискучі фойє на центральну вулицю. Втікачі зривалися з місця й ошаліло гнали через довгі темні переходи та подвір’я мовчазних будинків. Траплялося, що вони забігали в якісь помешкання і з подивом зупинялися: окремі кімнати в будинках були надзвичайно гарні і мали широкі ліжка посередині, а стіни їхні були оббиті шовковою тканиною багряного відтінку, і звідусіль лилося ніжне червоне світло, тому все тонуло в червоному кольорі. У ліжках лежали оголені молоді жінки і при появі втікачів перелякано скрикували. Тоді невідь-звідки хутко вибігали спортивної статури хлопці з залізяками в руках, і наганяли на втікачів ще більший страх. Ймовірно, то були підпільні будинки розпусти, які полюбляли іноземні туристи.

	Меденцій мусив добратися на інший кінець міста, де була його дружина з сином. Він боявся за них. Додавав тривоги і вчорашній сон. А снилося йому, начебто дружина з сином повертаються додому з парку. Насувалася буря, і дружина вирішила перейти центральну дорогу через підземний перехід, який мав лиху славу, тому люди завжди його оминали. З обох стін переходу збігали вниз дерев’яні поручні, і дружина з сином сіли па них, аби швидше з’їхати. На одному з майданчиків переходу сидів бомж, а біля нього стояла жінка. Вони жваво сперечалися, вимахуючи руками. Раптом бомж штовхнув жінку, і вона покотилася з криком цементованою долівкою і вдарилася головою об стіну. Та бомжеві цього було замало. Він вихопив з-за пазухи ніж і жбурнув ним у жінку. Але тут сталася якась дивна річ: між раптом змінив траєкторію і полетів у напрямку сина.

	— Боже, хоч би це був сон! — скрикнув Меденцій з переляку і прокинувся...

	Десь неподалік мав бути залізничний вокзал, і він вирішив доїхати на іншу околицю міста потягом. Та коли добрався до того місця, де, як йому здавалося, мав бути залізничний вокзал, там виявився міський пустир, по якому гуляло кілька здичавілих псів. Було таке враження, що під час катаклізму якась невидима сила розломила місто на багато частин і поміняла їх місцями.

	Його брав відчай, що тепер він не зможе добратися до дружини й сина. Серед зруйнованих будинків гусли сутінки, і Меденцій вибрав якесь безпечніше горище, щоб переночувати...

	Прокинувся від холоду. У відчинену кватирку спальні пробирався осінній вітер з дощем...

	Ярослав ҐАДЗІНСЬКИЯ

	Народився ЗО квітня 1983 року у смт. Талалаївці на Чернігівщині. Поет, перекладач, бард.

	Закінчив Ніжинський держуніверситет ім. Миколи Гоголя та Київський славістичний університет.

	Автор двох поетичних збірок: «48200» (Штрих-код України, 2004) та «Маре\ллл/\л/о» (2008). Лауреат премії вид-ва «Смолоскип» (2003, 2007 ). Друкувався у всеукраїнській літературній періодиці та мистецьких веб-ресурсах.

	Мешкає в Ніжині та Києві.

	УЯВНІ ПСЕВДОБІОГРАФІЧНІ ТРАГІКОМЕДІЇ В МОЇХ СНАХ

	Ось такий нонсенс сниться вперше, після сну хотілося сміятися, разом з тим якось страшнувато було. А снилося ось що: продзвенів вхідний дзвінок і я підбіг до дверей, припав до вічка і побачив незнайомого чоловіка. І відчинив чомусь. Він привітався зі мною і сказав, що добре мене знає. Чудеса якісь. Я його вперше бачив, це точно. Він був високий на зріст, одягнений в коричневий замшевий піджак, блакитну сорочку, чорну вузьку краватку, дуже стильні туфлі, класичні вузькі штани, був з вусами, довге волосся зачесане назад Гелем. Він сказав, що дуже радий мене бачити. Я не знав, що казати. Тут підійшла моя мама, щоб подивитися, хто ж то є. Чоловік відрекомендувався Сергієм Андрійовичем. І аристократично поцілував моїй мамі руку. Сказав, що знав нас ще з ранніх 90-х, і раптом у мені прокинувся якийсь дивний спомин, що мене малого мама везе на старій подряпаній «Україні» і я раптово падаю на землю, навіть не на землю, а на щебінь якийсь, і тут мене піднімає цей Сергій Андрійович і каже, щоб я був дуже обережний, бо можна покалічитися. Раптово мама те саме підтвердила, що згадала цього Сергія Андрійовича. Загалом він нагадував якогось денді, але мені вже було трішки не по собі. Я йому запропонував сісти в моїй кімнаті. Мама відразу пішла готувати каву з якимось печивом чи круасанами. Ми сіли на диван. Мама принесла каву і торт, виделки-ложки і кавовий сервіз. І тут щось він говорив, а потім раптово зірвався і почав гримати на мене за щось. Взяв чисту виделку і ножик, і бив ними диван. І тут моя мама, побачивши це все, злякалася і вибігла, певно, телефонувати татові.

	А Сергій Андрійович накинувся на мене й почав розрізати ножиком мої джинси, заломивши мене своїми кістлявими пальцями із золотими обручками, щоб завдати мені фізичної й моральної шкоди. Я кричав і пручався, але марно. В нього на обличчі раптово позникали очі, рот, ніс. Просто яйце кругле з лотка. А далі знову його попустило. Вбігла мама. А він знову почав різати паралон мого дивана виделкою і ножиком. Кричав, що він — Сергій Андрійович. І що ми його ніколи не слухаємо уважно. Миготіло дискотечною кулею то його нормальне вусате обличчя, то яйцеподібний порожній череп. Потім у двері задзвонив тато, і Сергій Андрійович знову став самим собою. Сказав, ідіть відкривайте, зачекаємо на цього монсеньйора, а потім мене знову почав страхати і бити столовим ножиком паралон, згадуючи початок 90-х, ніби ми всі дуже зіпсувалися (мав на увазі сучасне покоління), що не прислухаємось одне до одного, безсердечні дегенерати. Мама й тато побігли радитися на кухню, а не рятувати мене, чомусь. А от далі закінчення цього всього перебігу я не пам’ятаю. Куди ж подівся той демонічний Сергій Андрійович?

	КРИМІНАЛЬНА ХРОНІКА

	Оце прокинувся від довгого виснажливого сну і вже години зо три ходжу розбитий.

	Снилося, що ми з моїми найближчими друзяками пограбували кіоск. І це так нам сподобалося, що почали грабувати й інші. З якимись малими дітлахами. Дії відбуваються точно не в Києві. Але до чого в сні тоді Черновецький та Кільчицька. Ага, згадав. Тож поступово нас це діло дуже затягло. Ми перейшли на цілодобові магазини. Нам ніхто не опирався. Просто віддавали все, що ми просили і що могли винести. І так продовжувалося декілька днів та ночей поспіль. Гарно розважалися, одним словом. Одного разу ми пішли на серйознішу справу. Треба було грабувати банк. І от заходимо ми у великий банк. Не пам’ятаю, що то було, — чи «Банк Надра», чи ще щось. Але ми просто ходимо приміщенням і оглядаємо його. І тут до мене підходить Черновецький і робить зауваження, а чому це я роз-мовляю українською. З іншого боку з’являється Кіль- чицька. І теж робить те саме зауваження. А потім вони мене тримають за руки і просто дивляться на мене. І ось на цьому я й прокинувся!





	Дарія ДЕМКОВИЧ

	Народилася 16 травня 1992 року в Києві.

	Навчається в Київському національному університел імені Тараса Шевченка на германістиці.

	У співавторстві з батьком опублікувала хорватською мовою збірку дитячих віршів «Gle ide svasta» («Диви, іде всяка всячина». Загреб, 2002).

	Проілюструвала дитячу книжку Андрія Куркова «Казка про кудлалсть» (2008).

	Публікувалася у мистецьких веб-ресурсах.

	Мешкає в Києві.

	08.01.10

	У руках у мене стос підручників і якихось папірців, певно дуже важливих, які обтяжували мій біг коридором палацу-університету в пошуках потрібного кабінету. Врешті розумію, що смислу бігати немає, бо моє запізнення неминуче, і починаю спокійно підніматися кудись уверх, де, мабуть, і мала бути моя аудиторія.

	Коли я зайшла в малесеньку темну кімнатку, мене ніхто, здається, не помітив, і це було справді приємно. Та тільки я сіла на своє звичне місце, всі автоматично встали і кудись пішли. Мене це не дивувало, оскільки англійська завжди закінчувалася для мене погано. Коли всі вийшли, важкі двері з тріском зачинилися і я залишилась наодинці з якоюсь міфічною істотою. Назвати її викладачкою не випадало, бо вона скидалася радше на якесь темне язичницьке божество. Раптом з темноти виступили ще дві схожі фурії, роздяглися догола, перетворившись на якісь мовби статуетки пра-історичних богинь плодотворності. Потворні, пузаті, без облич і повноцінних рук та ніг, як Венери, вони співали якусь затяжну, моторошну язичницьку пісню, розмахуючи в такт своїми анормально величезними грудьми.

	Паніка, що охопила мене, була невимовна, і я без зайвих вагань кинулася до дубових дверей і почала гатити в них з усієї сили. Якісь студенти з іншого боку відчинили мені їх, і я прожогом кинулася звідти бігти, адже розуміла, що це вакхаїчне дійство було невипад- кове... Надворі було вже надто пізно, а тому я не здивувалась, коли в сні знову заснула, хоч і з неприємним передчуттям...

	ТЕСТУВАННЯ З МАТЕМАТИКИ У КРЕМЛІ

	На полі розгорівся страшенний бій. У мене була єдина мета — дістатися через цей жах до Кремля. Саме там мало відбутися найважливіше у моєму житті тестування з математики. Мені було плювати на математику, чесно кажучи, але пробратися до Кремля було моїм обов'язком. Це виявилося легше, ніж я очікувала.

	Там мені швидко розповіли, куди йти. Довгими коридорами з килимами зеленого кольору я прямувала до своєї парти. Вона стояла перед дверима якогось кабінету, і мені було просто цікаво натиснути на ручку дубових дверей і зазирнути всередину, що я й зробила. Посередині кабінету хлюпалось і булькало невеличке болото. Серед болота плавав стіл з зеленою настільною лампою. На столі, як жаба, сидів невеличкий лисуватий головний чиновник у краватці. Навколо літали мухи і ще якісь смердючі комахи, яких цей поважний пан ловив язиком, якщо котрась із них пролітала надто близько. Я привіталася, і він кивнув мені у відповідь.

	Тестування почалося, проте я й далі розглядала цю дивакувату людиноподібну рептилію. Раптом у мене з'явилося досить несподіване бажання. Я обернулася до цього дивака спиною і показала йому свої сідниці. Він вигукнув, захоплено сплескуючи долонями: «Как чудесно! Вы просто обязаны стать великой художницей!» Наглядачка, що контролювала процес тестування, нахилилась до мене і тихо сказала: «Вибачте, але у нас на тестуванні заборонено показувати дупу». Я кивнула їй, надягла штани і, щойно вона відійшла, пожбурила дурнувате тестування з математики в болото, абсолютно впевнена у своїй мистецькій геніальності.





	Лариса ДЕНИСЕНКО

	Народилася 17 червня 1973 року в Києві.

	Письменниця, адвокат.

	Закінчила юридичний факультет Київського національного університету ім. Т.Г. Шевченка, Центрально-Європейський Університет (Прага), курс законопроектування при Міністерстві юстиції Нідерландів.

	Авторка книжок «Забавки з плоті та крові» (2004). «Кавовий присмак кориці» (2005), «Танці в масках» (2006), «Корпорація ідіотів» (2006), «Помилкові переймання, або Життя за розкладом вбивць» (2007), «Про Лізу та Цюцю П.» (2006, 2007), «Сарабанда банди Сари» (2008),

	«24:33:42» (2007). Мешкає в Києві.

	«ВИЩЕЗАБУБКУ»

	Коли в мене почалися проблеми з спиною, вся родина постійно думала, що б таке зробити, щоб спині було добре. Спині пропонувалися дошки Євмінова, в’єтнамські голки, голчастий аплікатор Ляпка, радикальні масажі та витягування. Так я дізналася, що не тільки ді-джеї бавляться дисками. І не лише спортсмени ними жбурляються.

	Зрештою, хтось з найдобріших запропонував від-правити мене зі спиною на реабілітацію до Угорщини. На термальні води. І ми туди вирушили.

	Готельчик виявився невеличкий і дуже приємний. Управляючим був українець, який вже народився тут, поруч з ним завжди був його старенький татко, що народився в Україні у тих роках минулого сторіччя, які ближчі до позаминулого.

	Свою першу ніч у цьому термальному санаторії я запам’ятала назавжди. Я дуже рідко запам’ятовую сни, вони до мене приходять і йдуть собі далі, не лишаючи по собі ані сліду, ані фотокартки, ані спогаду. Я запам’ятовую тільки дуже сильні в енергетичному сенсі сни, це дає змогу мені вірити в те, що теорія боротьби за виживання працює не тільки для природи, а й для моїх сновидінь.

	Серед безмежного простору відкритого поля я опинилася з жердиною в руках. Потім я побачила, що на мене дивиться сила-силенна народу. О, Господи. Страшна річ! Я вдягнута в зелені шорти й футболку з обличчям Карлсона, і, певне, що маю таке саме прізвище, бо його скандують трибуни: «Карл-сон, Карл-сон, Карлсон!» Я — Карлсон, і я не красивий та в міру вгодований мужчіна в розквіті літ, а молода шведська стрибунка з жердиною. Таке подумалося мені, і я вмить стала липка від жаху. Єдине, що тішило мене в цій ситуації, — мої дивовижно довгі та стрункі ноги.

	Я розминалася, і раптом не знаю, як і чому я помітила Сергія Бубку. Він самотньо сидів на лаві і невідривно на мене дивився. Я ніколи раніше не бачила Бубку наживо, натомість бачила його пам’ятник в Донецьку. Я назвала цей монумент «Захисник ластівок», тому що до спортсменового щиколотка тулилася вгодована ластівка, а він погрожував жердиною, певно, що соколові, наче більше ніхто ластівок не займає. Рекордсмен тикав у ворога навмання, бо в небо Сергій не дивився, він вдивлявся в далечінь не надто романтичним поглядом. Ассоль ніколи б так не дивилася на пурпурові вітрила.

	А тепер він дивився таким самим поглядом на мене. Було моторошно. Я переминалася. Робила вправи на розминку. Потім мені стало зрозуміло, що я зараз маю стрибати. З жердиною. Під пильним поглядом Бубки. Раз. Я беру розгінчик. Два. Спираюся на жердину, стрибаю, смикаю ногами, концентруюся і... Три. Перевалюю своє тіло. Фуф. Висоту взято. «6. 13», — каже хтось англійською мовою. Трибуни шаленіють! Бубка хмурніє. А в мене болить пах, наче розтягнула щось.

	Я усвідомлюю, що зараз буде ще одна спроба. Бубка мружиться злим котом. Не можу збагнути, що йому не подобається. А зі мною все повторюється. Не зважаючи на біль в паху, що посилюється, я знову розігналася, обіперлася, стрибнула, приземлилася. Не дуже вдало, бо незатишно коліну. «6. 14!» — оголошується мій результат. Люди з прапорцями Швеції цілуються і шаленіють так, що я починаю за них боятися.

	Аж раптом... раптом я розумію, що я стрибнула на-рівні з Бубкою. Оце так! Відчуття неймовірні! Я по-вторила світовий рекорд. І не важливо, що в мене має відвалитися коліно, колінна чашечка болить так сильно, ніби зараз відкриється, мов віко на скрині. Я стрибнула нарівні з Бубкою! Він цьому не радий, але це спересердя, або з несподіванки, важко звикнути до думки, що якесь шведське дівчисько майнуло точнісінько так, як ти.

	Третя спроба. Бубка втиснувся в лаву. Зараз стрибне на мене, вчепиться в шию, він наче хижак. Лячно. Болить коліно, болить пах. Добре, що жердина не болить, мені на неї обпиратися. Мене запитують, чи готова я, якщо планку підіймуть на сантиметр. 6.15. Трибуни волають — та-аааааааа-ааааааа-ааак! Вони цього хочуть, як я можу підвести моїх вболівальників? Я розминаюся, чую сигнал. Невеличкий розгін. Жердина. Стрибок. Щось хряснуло в ділянці стегна. Тиша така, що розриває вуха, але біль триває недовго, бо я вже на землі. Я вже на землі, а наче в космосі. Це такий стан, коли мільярди людських голосів наче підіймають тебе і кру- тять-вертять. Англійською оголошують новий світовий рекорд, у мене на щоках сльози, у Бубки — теж. Він біжить до мене, я починаю бігти від нього, з рук вислизає жердина, я спотикаюся кілька разів, падаю, він наздогнав мене і каже: «Молодець, Карлсон! Ти стрибнула вище за Бубку!» Я розумію, що він за мене радий. Я — вище за Бубку. Я повертаюся на місце змагань. Я розумію, що подіум уже встановлено, зараз мене нагороджуватимуть. Ось я стою на кубику з цифрою «1» і чую «Ще не вмерла України...» Можливо, я Карлсон, але я — українка і я вистрибала для своєї країни новий світовий рекорд. Я плачу, в мене болить усе тіло, коліно, стегно, вуха, пах....

	І я прокидаюся. Відразу розумію, що все це мені наснилося, але в мене мокрі від сліз їдоки і ногами я над- риґалася, бо справді все болить. Коліно, стегно, пах. Але без жодного світового рекорду.

	Я йду снідати. Кульгаю і тягну ногу. На мене з подивом дивляться управляючий та його татусь. Управляючий догідливо гукає мене й обережно запитує, як я почуваюся. І я гордо кажу: «Вище за Бубку!» Він киває, усвідомлюючи велич промовленого. І я кульгаю уперед, за своїм омлетом і томатами. Але татусь смикає сина за рукав. «То що вона сказала? Вищезабубку?» «Так. Вище за Бубку». «Вищезабубку... Еге. А то як?» «Заобрійно, тату. Дуже добре!» «Ти подивися на неї, воно ж кульга, кривенька сіромаха, яке там дуже добре, сину. Погано людині. Вищезабубку. Ти зовсім вже не розу-мієш сучасної української...»

	ЕСКІМОС

	Цей сон тримає першість серед моїх снів-жахастиків хоча б тому, що вперше він мені наснився у 4 рочки, а востаннє я його бачила, коли закінчувала школу. Він починається завжди однаково, я бачу себе малою в білій сукенці. Я крокую плиткою, навколо великі дерева, листям грається вітер, і вже дуже моторошно. Не чутно звуків, навіть моїх кроків не чутно. Я прямую до чо-гось дуже подібного на могилу, чим нагадую собі героя грузинської пісні про Суліко, що от-от знайде, де поховано його кохану.

	З цієї могили підіймається велетень, у нього вузькі очі, що начебто нічого не бачать, обличчя нагадує сонце, а сам він одягнений, наче ескімос. Про те, що цей велетень одягнений, як ескімос, мені розповіла бабця, котрій я намалювала те, що мені наснилося. У нього такий рот, що посмішка наче розрізає обличчя-сонце, і мені стає так лячно, що я миттєво прокидаюся, і вже лякаюся свого дихання.

	Велетень-ескімос ніколи зі мною не розмовляв, не чіпав мене, просто підіймався з могили і жахливо посміхався, але щоразу, коли я бачила себе на тій плитці, кров намагалася прорвати шкіру на моїх скронях, і мені було дуже лячно. Втім, сон завжди однаково починався, жодного разу не обірвався, хоча я дуже намагалася прокинутись, і закінчувався також завжди однаково.

	ФАШИСТСЬКА КОВБАСА

	Цей сон я також бачила кілька разів. Я бігла від фашистів, що намагалися мене схопити, щоб потім перетворити на ковбасу. Я чула, як гуде їхня жахливезна м’ясорубка, я знала: вона гуде тому, бо там роблять з людей ковбасу і, якщо вхоплять мене, з мене також її зроблять. Вони вперто бігли за мною, гарчали й попискували їхні німецькі вівчарки, мені вже не ставало сил... і от хтось торкався моєї ноги, підтягував до себе, я кричала, але не чула свого крику. Потім я наче відок-ремлювалася від свого тіла, і бачила як воно зникає у воронці, а м’ясорубка вичавлює мою плоть, з якої потім дві злі фашистки, схожі на худих Фрекен Бок, формують ковбасу.

	Моєму сну дуже заздрив мій двоюрідний брат, він вважав, що це — героїчний сон. І не розумів, чому для ковбаси фашисти обрали саме мене, а його чогось не обрали, але ж він більший і соковитіший за мене, і з нього вийде краща ковбаса, крім того, її буде більше. «Ти дуже худа. Яка з тебе ковбаса?» Я йому гонорово відповідала, що з мене виходить чудова суха ковбаса!

	КУСЮЧА БАБУСЯ

	Взагалі-то бабуся мене дуже любила. Ми разом пекли плюшки, робили каву з молоком та кмином, і час від часу жбурлялися з вікна черешневими кісточками. Я також її любила, хоча подекуди їй брехала. А вона, своєю чергою, брехала мені. Ми ще й іншим брехали, одначе, крім нас двох, нам ніхто не вірив. Але ця любов до мене не завадила бабусі якось вкусити мене уві сні. На той час, коли мені це наснилося, вона вже рік, як померла. А ми уві сні всією родиною чомусь зібралися їхати нашим стареньким автомобілем до Канади. І батько всадовив мені на коліна мумію бабусі. Вона була легенька і не заважала мені. їхали ми дуже довго, запитували людей, чи ще довго до Канади, нам усі розповідали, куди їхати, де повертати, що треба обов’язково побачити. Бабуся поводилася спокійно, я думала, що вона спить, аж раптом раз — і вкусила мене за шию. Я дуже перелякалася і так сильно закричала, що побудила всіх, хто був уві сні, і тих, хто був удома!

	Досі не можу збагнути, що я такого їй зробила. Але коли я прокинулася, відразу зрозуміла, що в мене щось не те з шиєю, бо не можу повернути її ані праворуч, ані ліворуч. Дуже боляче. Всі перелякалися, а надто мама, бо я сказала, що за шию мене вхопила бабуся, яку я тримала на колінах ледь не увесь важкий шлях до Канади. Хочу сказати, що тієї літньої ночі різко похолодніло, а в моїй кімнаті цілу ніч залишалося відкрите вікно, і шия, вочевидь, застудилася через протяг.

	Мабуть, бабуся хотіла застерегти, щоб я закрила вікно, але сама випадково заснула на моїх колінах, бо поїздка в автомобілі заколисує, а коли прокинулася — вирішила, що мене треба терміново розбудити, і вкусила мене, інакше я просплю на протязі цілу ніч, зовсім застуджуся і помру, і тоді фашисти залишаться без ковбаси.





	Сашко ДЕРМАНСЬКИЙ

	Народився 28 листопада 1976 року в селі Гайвороні на Київщині. Дитячий письменник. Закінчив факультет української філології НПУ ім. М. Драгоманова.

	Автор десяти дитячих повістей та казок, серед яких: «Володар макуци, або Пригоди вужа Ониська»,

	«Король буків, або Таємниця Смарагдової книги», «Чудове Чудовисько», «Чудове Чудовисько в Країні Жаховиськ» та інших.

	Мешкає в Києві.

	СОН ПРО КРИНИЦЮ, КАРГУ І БАБУ САНЬКУ

	В дитинстві був сон, що повторювався час від часу. Він щоразу був однаковий і щоразу мучив мою дитячу свідомість.

	Я гостюю в бабусі, в селі Сквирського району. Ми з двоюрідними братами граємося біля хати. Навпроти хати, зовсім поряд, — літня кухня, в ній бабуся й тітка влітку куховарять. Поміж хатою і кухнею стоїть криниця. Мені ніколи не подобалася вода в тій криниці, я нею не напивався, певно, не було в ній якихось речовин, які мала наша домашня вода. Але це так, сну не стосується. Отже, ми крутимося на ґанку, аж тут у дворі звідкись з’являється жінка. Стара жінка. Вона потворна і вбрана в лахміття. Карга йде до нас, і ми знаємо, що вона лиха. Щоразу біля криниці жінка спиняється й зазирає через цямрину в криницю. Ми користаємося цим моментом: налякані до смерті, втікаємо в хату і намагаємось зачинити двері. Але стара вже біля дверей і ми не встигаємо защіпнути хату на клямку. Ми, удвох чи втрьох, малі хлопчаки, тримаємо двері зсередини, а зовні намагається увійти й дістатися до нас стара потворна жінка. Вона смикає двері і про-мовляє лиш одне слово: Впустіть.

	Наша бабуся, баба Санька, так ми її називаємо, тут- таки, у веранді, біля нас, але вона ЧОМУСЬ нам не допомагає, вона дає раду якимсь своїм хатнім справам і навіть не звертає уваги на те, що відбувається. Наша улюблена баба Санька нам не допомагає тримати двері! А ми самі вже не маємо сил. Ми просимо бабусю про допомогу. Вона дивиться стомленим поглядом у наш бік, там в просвітку дверей уже добре видно ту відьму, але наша бабуся нам не допомагає. І це —НАЙСТРАШ-НІШЕ!

	Я прокидаюся, плачу, кажу батькам, що наснився страшний сон. Мене заспокоюють і я лягаю спати. Лягаю, боячись, що сон продовжиться. Бувало й таке.

	Я не знаю, чому уві сні добра й любляча бабуся не допомагала нам. Не знаю. Але я ніколи не сердився на неї за це.

	СОН ПРО ВЕЛЕТНЯ

	Цей сон був одним із найвражаючіших, після таких зранку перебуваєш у стані незрозумілого зачудування. Він трапився давно, але, пригадуючи перші від нього враження, пам’ятаю, що вони були феєричні. Через давність не можу правдиво розписати всіх яскравих деталей, зазначу лиш ті, які пам’ятаю.

	Вечір. Я йду дорогою у своєму селі. Навіть не вечір, а ніч, бо цим шляхом я зазвичай повертався з гульок додому. Отже, вже досить-таки пізно, проте дуже гарно все видно довкола, мабуть, місячно. Дорога пролягає через невеликі луки, що відділяють наш куток — За- греблю — від решти села. Тут протікає невеличка річечка, в нас на неї кажуть фоса. Насправді річечка зветься Тарганка. Не доходячи до мосту, я бачу людей, що йдуть мені назустріч. їх троє чи четверо. Ідуть пліч-о-пліч, займаючи собою добру половину ширини дороги. Саме ту, якою рухаюсь я. Вони вже близько, навіть дивно, що помітив їх лише тепер. Дивлюся на них і усвідомлюю, що це не односельчани. Ці люди взагалі не з села. Та й не з міста. В центрі ряду рухається високий, якщо не сказати височенний, роздягнений до пояса, лисий атлет. У вухах він має масивні сережки, на руках — перстені. Жінки, що пообіч нього, одягнені в шаровари та вбрання, що зазвичай носять жінки на Сході. На них теж повно браслетів, каблучок, коралів і тому подібних брязкалець. Я вкляк на місці й ледь устиг пригнутися. Велетень, наче коромисло, ніс на плечах довжелезну, не відому мені холодну зброю. Приблизно так могло б виглядати, якби два ятагани скріпили між собою руків’ями в одну таку двосторонню шаблюку. Отож, заклавши за неї руки, наче за коромисло, як уже було сказано, велетень ішов просто на мене і, зачудований, я ледве встиг пригнутися, щоб не лишитися без голови. Той східний воїн був набагато вищий за мене, але в мо-мент, коли ми розминалися, клинки чомусь виявилися на рівні моєї голови. Отже, я пригнувся, а атлет пройшов повз мене впритул. Я стояв, проводжаючи незнайомців поглядом. Вони віддалялися в бік села — величні, гарні, фантастично-казкові, якісь аж осяйні в підсвічено- му місяцем туманці. Ні рухом, ні словом, ні поглядом жоден з них не засвідчив, що бачив мене в себе на шляху.

	Анатолій ДІМАРОВ

	Народився 5 травня 1922 р. в Миргороді. Письменник, геолог. Навчався в Московському лігінституті та Львівському педінституті. Автор романів: «Його сім'я», «Ідол», «І будуть люди», «Біль і гнів», «Сільські історії», «Містечкові історії»; повістей та оповідань: «Вершини», «В тіні Сталіна», «Зблиски», «На коні й під конем», «Син капітана», «Зінське щеня», «На поруки», «Я теж людина. Сповідь стукача», «Самосуд», «Прожити й розповісти», «Мадюдя. Повість про загублену душу», «Максим та Маруся», «Печатка»; казок для дітей: «Про хлопчика, який не хотів їсти», «Для чого людині серце», «Блакитна дитина»; етюдів «Перепешіть мене в українця», «Галя дивиться «Багатих», «Мерзляк», «Хвиномен», «Василь возить сіно», «Дід Черепок косить пшеницю», «Хоронили Надю», «Цить, стара!».

	Лауреат Шевченківської премії. Мешкає в Києві.

	З року в рік напередодні 22 червня мені насинається та проклята війна. Наче я вибіг із лісу, де стояла наша частина, і за мною одразу ж погнався «Мессершмідт». Я падаю у високу траву, ховаючись од трасуючих куль, і вже не очима — потилицею виразно бачу замість «Мессершмідта» «Юнкере», що одразу ж переходить у піке. Од нього відривається бомба і, моторошно виючи, летить прямо на мене...

	Цей сон приходить до мене, мабуть, тому, що я щороку напередодні 22-го поминаю моїх однокласників, з яких жоден, чуєте — жоден! — не повернувся з війни.

	* * *

	Полюючи за кольоровим камінням (агат, сердолік, хризопраз, пейзажна яшма), я обійшов майже всі гори колишнього СРСР. І тепер з тугою згадую про ті мандри, що їх частково описав у «Поемі про камінь». І мене часто провідують кольорові сни: наче я збираю неймовірно красиве, просто-таки фантастичне каміння.

	* * *

	А цей сон провідав мене лише раз, та я пе забуду його довіку. Я тяжко захворів. І приснилося мені, що в кімнату заходять якісь люди, підводять мене з ліжка, щоб перевезти в іншу квартиру. Виводять надвір, а там стоїть ритуальна карета і чорні коні впряжені в неї. Хтось у чорному бере мене під руку та й веде до дверцят. І, заглянувши досередини, каже:

	— Там уже хтось лежить. Вертайся додому.

	І я вертаюся в ліжко.

	А вранці — дзвінок: помер друг мій найближчий.





	Іван ДРАЧ

	Народився 17 жовтня 1936 року в Теліжинцях на Київщині. Поет, перекладач, кіносценарист, державний і громадський діяч. Автор книжок поезій: «Соняшник» (1962), «Протуберанці серця» (1965), «Балади буднів», «Корінь і крона» (1974), «Київське небо» (1976), «Сонце і слово» (1978), «Американський зошит» (1980), «Драматичні поеми» (1982), «Київський оберіг» (1983), «Телі- жинці» (1985), «Храм сонця» (1988) та ін.; збірки кіноповістей «Іду до тебе» (1970), збірки статей і нотаток «Духовний меч» (1983). Автор сценаріїв фільмів: «Криниця для спраглих» (1964), «Камінний хрест» (1968), «Іду до тебе» (1971), «Пропала грамота» (1972), «Вечори на хуторі біля Диканьки» (1983), «І в звуках пам'ять відгукнеться...» (1986), мультфільму «Крила» та ін. Лауреат Шевченківської премії. Герой України. Мешкає в Києві.

	СОН ІВАНА ДРАЧА ДЛЯ КНИЖКИ В ІВАНА МАЛКОВИЧА

	Мене ведуть розстрілювати. Хто веде? Куди ведуть? Хтозна! Перед розстрілом, як годиться, дають мені лопату, аби викопав собі яму. Дивлюсь — їх багато, всі зі зброєю. А що я можу зробити з лопатою? Можу кинути бодай на одного, але чи встигну навіть підняти лопату. Мене пристрелять.

	Отож копаю собі могилу. Копаю та копаю. Глину вергаю. В раж увійшов. Глина з чорнотою. Згодом коричнева. Де коричнева, там і зелена. А зелена складається з синьої та жовтої. Усі кольори райдуги.

	Вергаю та вергаю, так захопився, що й не бачу, що робить моя розстрільна команда. Копаю та копаю. Розсипаю навколо себе. Райдугу кольорів утворюю.

	Дивлюсь — та я не яму собі викопав, а викопав різнокольорову дорогу — далеко в далину несеться дорога.

	А розстрільної команди немає. Нікого немає. Лише я та дорога. Куди ж це лопату подіти? Чому ніхто не допомагає дорогу пробивати?..





	Сергій ЖАДАН

	Народився 23 серпня 1974 року в м. Старобільську на Луганщині. Поет, прозаїк, есеїст, перекладач. Закінчив аспірантуру Харківського педуніверситету ім. Г.С. Сковороди. Автор поетичних збірок: «Цитатник» (1995), «Генерал Юда» (1995), «Пепсі» (1998), «Вибрані поезії. 1992-2000» (2000), «Балади про війну і відбудову» (2001), «Історія культури початку століття» (2003), «Цитатник» (2005), «Марадона» (2007), «Ефіопія» (2009), «Лілі Марлен» (2009); прозових книг «Біґ Мак» (2003), «Депеш Мод» (2004), «Anarchy in the UKR» (2005), «Гімн демократичної молоді» (2006), «Біґ Мак 2» (оповідання + поезія) (2007). Упорядник кількох антологій. Перекладає з німецької, польської, білоруської та російської мов.

	Лауреат премії ім. Германа Ленца (Німеччина), премії ім. Джозефа Конрада та інших. Мешкає в Харкові.

	БУДИНКИ, ЯКІ НАМ СНЯТЬСЯ

	Сни мають бути пов’язані з реальністю, вони покликані її продовжувати й випереджати. Люди, що трапляються тобі уві сні, події, які ти уві сні проживаєш, подорожі, які здійснюєш, є частиною життя, вони виповнюють твою свідомість, твою пам’ять та сподівання. Відповідно, речі, не пов’язані з досвідом, не мають жодних шансів потрапити до твоїх сновидінь, оскільки не належать до каталогу пізнаного й відчитаного тобою світу. Всі пояснення та трактування снів будуються великою мірою на пізнаванні очікуваного та прийнятті необхідного. Свідомість є складною, проте надзвичайно ефективною системою коридорів, кожен з яких виводить тебе на свіже повітря. Тому, зіткнувшись з речами, яким не можеш дати пояснення, ти ніби потрапляєш до глухого кута, від чого відразу ж пробуджується паніка та невпевненість. Усе правильно, ніщо не напружує так, як невідомість, і не заспокоює так, як пізнавання.

	Є ще один, надзвичайно важливий момент — не все, що видається тобі невідомим, не відоме тобі насправді. Пам’ять — це коробка з подвійним дном, і хто знає, які монети, дитячі зуби й натільні хрестики лежать на самому споді.

	Отже, що це були за будинки? Звідки вони? Вони снились мені з певною регулярністю, протягом кількох років, раз на кілька місяців. Я встиг до них звикнути, встиг вивчити їхнє складне, на перший погляд, проте насправді навдивовижу продумане й симетричне планування, з довгими коридорами, численними сходовими майданчиками, залізними стелажами та стільцями, зачиненими вікнами, порожніми горищами. Були це якісь навчальні заклади, поза сумнівом — якісь інтернати, з просторими аудиторіями та порожніми їдальнями з металевими баняками й горою вимитого посуду. Щось схоже на дитячий садок, у якому зупинились маршові батальйони невідомої армії. Або на медичне училище, всі учні якого несподівано померли від невідомої хвороби. Хоча ні, не всі — я зрідка стикався в цих будинках з їхніми мешканцями, але чиясь присутність увесь час відчувалася, за далекими різкими голосами на горішніх поверхах, чи за глухими кроками, що сипалися сходами, мов каміння. Іноді мені траплялось помітити швидкі тіні, що зникали за вікном, чи відчути тепло від непомітно причинених дверей, що виводили до чергового темного коридору, який сполучав між собою навчальні корпуси, населені привидами.

	Потрапляючи знову й знову до цих будинків, я щодалі краще в них орієнтувався, не так знаючи, як вгадуючи за наступними дверима спуск до підвальних приміщень чи довгий ряд душових кабін. Будинки щоразу ледь відчутно змінювалися, з’являлись якісь нові риси, котрі втім легко вкладались у загальну архітектурну розміреність, у сутінкове плетиво сходів і кімнат, якими випадало кожного разу проходити. Іноді це нагадувало дитячу комп’ютерну гру — необхідно було дістатися з одного корпусу до іншого, подолавши принагідно безліч поверхів і пробігши незліченною кількістю дахів. Іноді навпаки — я опинявся у віддаленому кутку, в темній кімнаті, схованій і непомітній сторонньому оку, й мусив лишатись там увесь час, очікуючи на щось надзвичайно важливе й дослухаючись до голосів за стінами. За всім цим не вчувалося жодної загрози, ці будинки і ці сни загалом не були загрозливі — голоси й кроки, які то наближались, то несподівано віддалялись, були цілком нейтральні, а саме переховування чи перебігання з однієї частини будівлі до іншої несло в собі зовсім інший присмак — присмак якоїсь дивної механічної забавки, участь у якій не приносить ні особливого роздратування, ні надзвичайного задоволення. Усі ці постаті, що проходили повз мене, увесь цей сміх і шепіт, до яких я дослухався, існували ніби окремо від мене, жодним чином зі мною не перетинаючись й ігноруючи всі мої спроби порозумітись. Зрештою, ізольованість, відсутність якихось зв’язків, знайомств та розмов, переживань, страхів та радості, робили саму присутність людей у цих будинках неважливою, ніби вказуючи, що справа не в мешканцях, а в самих будівлях, у цих довгих-довгих коридорах, якими потрібно пройти до кінця, в цих темних порожніх горищах, якими ходиш, ніби трюмами кораблів, команда яких давно й безнадійно зникла.

	Я швидко зрозумів, про що йдеться. Ці будівлі, що снилися мені час від часу, до яких я вперто повертався, витворювали приватну архітектуру моїх снів, внутрішню топоніміку, яка не так бентежила, як робила сон безкі- нечно-мерехким, мов світло за вікном літнього ранкового потяга. Я встиг звикнути до несподіваної й непе- редбачуваної їхньої появи, не вважаючи кожну таку появу чимось незвичайним і не вбачаючи за цим жодних знаків чи попереджень, оскільки жодних знаків вони в собі справді не приховували. І всі мої спроби віднайти на стінах, підлозі чи стелі якісь підказки успіху не мали. Адже не можна відчитати літери, котрі не були написані.

	Зрештою, подумав я, хай так і буде: іноді будинки, які нам сняться, — це просто будинки, а люди, котрі приходять до нас уві сні, — просто люди, яким немає чого сказати.

	Єдине, що непокоїло — який стосунок вони, усі ці будинки з подвійними підлогами та прихованими кімнатами, мають до мене? Звідки я можу знати розташування кімнат на поверхах чи кількість сходинок, що ведуть до підвальних приміщень? Я не був у жодному з цих будинків, я навіть до дитсадка не ходив, і ніяких прихованих кімнат у моєму дитинстві просто не могло бути. Тож звідки їм було взятися тепер? Усі спроби пригадати, відновити в пам’яті всю ту архітектуру, що доводилось бачити, коридори, якими випало свого часу тягатись, теж ні до чого не призвели — будинки вислизали з минулого, не вміщаючись у ньому й лишаючись на транзитній зникомій території, поміж баченим і вигаданим. Ні про що мені не говорили ці пофарбовані в зелене стіни, ця темно-червона підлога, ці білі цегляні стіни. Я ніколи не чув цих хрипких скрадливих голосів, що перемовлялися про щось, не здогадуючись про мою присутність, не чув цього віддаленого перестукування віконних рам, котрі зачиняють. Я міг упізнати хіба що запахи. Саме запахи. Цей дивний солодкуватий запах шкільних класів, наприкінці літа, перед початком навчального року, печальний аромат старих шкіл, які стояли порожньо ціле літо, випалюючись сонцем і огортаючись тишею. Невитравний дух наших дитячих нещасть і мрій, протяг, наповнений підлітковим відчаєм, — що може бути безнадійнішим за ці ранкові свіжі класи, до котрих ми забігали зранку. Запах школи, безперечно, це був саме запах класів наприкінці літніх канікул — терпкий і невитравний, ніби запах аптеки. Не найгірше минуле, що може снитись.

	Історія була така. Десь уже в підлітковому віці, коли шкільне навчання так чи інак добігало кінця, ми з друзями вигадали нове заняття — довгими серпневими вечорами, доки сутінь робилася бузковою і срібною від сузір’їв, ми прочиняли вікна школи або медучилища і прослизали всередину, до високих від темряви коридорів, блукаючи навпомацки аудиторіями й спортивними залами й дивлячись крізь чорні шиби в дзвінку серпневу порожнечу. Зрештою, ми навіть нічого не брали, у всьому цьому не було жодного криміналу, просто така собі спроба зазирнути за лаштунки звичного нам життя, побачити зсередини всі ті декорації нашого підліткового життя, дивовижна, спокуслива можливість заступити за межу дозволеного, зробити всього лише маленький крок углиб тієї сутіні, що була увесь час поруч, не даючись, утім, до рук. Щось вело нас до цих тихих будівель, щось примушувало обережно прочиняти вікна й залазити через дахи, вибиратись балконами нагору й добирати ключі до важких шкільних дверей. Одного разу ми навіть опинилися в бібліотеці, трапилось це дослівно в останні дні літа, і могло закінчитися печально, бо хтось випадково помітив світло наших ліхтариків і ми змушені були вибиратися через розбите вікно й тікати нічним залізничним полотном, що матово горіло в місячному світлі, роблячи нас видимими й беззахисними.

	Дивно, що після закінчення школи ми жодного разу так і не зустрілись. Так, мовби наше минуле обрізалось тією втечею через залізничні насипи, лишилося десь там, поміж потужних вокзальних прожекторів, і повертати його, відновлювати в пам’яті, ніхто не мав ні часу, ні бажання, ні сміливості.

	Речі, які нам трапляються, страх і радість, які ми переживаємо, не відпускають нас, живуть увесь час разом з нами, ховаючись у нашій пам’яті, мов діти в траві. Те, що знаходиться поміж сном і дійсністю, те, що западає в складки свідомості, є найціннішим і найвагомішим, оскільки саме воно змушує битись твоє серце так, аби тобі було добре й легко жити. Пам’ять — це те, що може приснитись. Сновидіння — це те, що ти завжди можеш собі пригадати, хоч і не завжди хочеш. Оскільки хто знає, що там — на самому споді коробки.





	Тарас ЖЕРЕБЕЦЬКИЙ

	Народився 11 березня 1989 року в Івано-Франківську. Навчається на філософському факультеті Національного університету «Києво-Могилянська академія». Автор прозової книжки «Снідання з самотністю». Мешкає в Києві.

	ДВА ЧИ ТРИ СНИ У СНІ УВІ СНІ

	Сни приходять до мене дуже зрідка, і так, що я не помічаю їхньої присутності. Неначе затемнення сонця. Вони, напевно, шастають переді мною, хизуються собою, а мої очі зодягнені у сонцезахисні окуляри, за скельцями яких я не бачу нічого і нікого. Ні бачу, ні чую, ні відчуваю. Моя коґнітивна здатність неможлива. Мій сон темний, безконечний. У ньому немає жодного сенсу.

	Я виріс із того віку, коли бачать сни. Сни, напевно, вважають мене надто дорослим для того, щоб навідуватися. Але мені їх бракує, і часто спати взагалі нецікаво. Можливо, тому я й мало сплю. Можливо, я мав би спати більше.

	Зразу після того, як я ліг, прийшов Микола і почав діставати з-під ліжка свої італійські макарони. Я дуже злякався, і спершу взагалі подумав, що то мені наснилося. Але потім Микола сказав, що коли прокинусь, то щоб ішов на кухню й поїв, — і вже цей факт я не міг просто так пустити повз вуха...

	Сниться якесь темне приміщення. Там багато люду. Приміщення схоже на паб чи дешеву ресторацію. Воно мощене цеглою, на стінах висять якісь малюнки. Світло сіється від канделябрів на стінах. Всередині дерев’яні лави, пахне сиром, цвіллю і характерним запахом дешевих закладів. Це запах середній між категоріями тих, що приємні, і тих, що геть неприємні.

	Отже, за столом сиджу я і Гриць Семенчук. Ми куримо і випиваємо. Здається, у нас культурна зустріч. Гриць говорить якоюсь геть незрозумілою мені мовою і активно жестикулює руками. Нічого дивного — він же поет. Зараз мені його жестикуляція чимсь нагадує рухи агентів із фільму «Матриця». Він так швидко ними рухає, що мені аж зле. Здається, він говорить про якийсь театр чи то виставку, і мені одразу згадується виставка Дарці. Але я й далі не розумію Грицевої мови, проте невпинно киваю головою, вдаючи, що все розумію. На столі кілька порожніх пляшок випитого, але чомусь п’ю лише я. Гриць продовжує говорити. Я продовжую кивати головою і викурюю сигарету за сигаретою. Смаком вони нагадують мені варену картоплю. Не знаю, чому і що ми п’ємо, але я геть не п’яний. Тільки нічого не говорю, і не розумію ні слова. Якби я був п’яний — я б певно багато говорив. Кому ж як не мені знати, коли я п’яний, а коли ні. Я лиш сиджу і намотую на вус. Говорить лише Гриць. Може, то він п’яний...

	Поступово світло з канделябрів стає усе тьмяніше й тьмяніше, я хочу сказати про це Грицеві, а він на мій превеликий подив відповідає українською, що йому треба додому. І голос, до речі, не його. Я не можу поворухнутися і нічого мовити.

	На цьому перший сон уривається.

	Ніколи, до речі, не міг зрозуміти, яким чином відбувається зміна епізодів сну.

	Далі сниться парк імені Тараса Шевченка в Івано- Франківську. Погода дуже гарна, і дуже тепло. Пахне солодкою ватою, і я бачу обличчя старої жінки, невдо- волепо-переляканий вираз якого не змінювався ще з того часу, як я пішов до першого класу. Вже тоді вона продавала соняшникове насіння... Отож я йду центральною алеєю парку, дуже оптимістично йду. Як у комп’ютерній грі, де у персонажа кілька життів, і геть не страшно за будь-який крок. Мені здається, що я йду до друзів, які мене чекають, хоча їх ніде не видно, та й людей не-багато. Щоправда, не знаю, до яких саме друзів я йду. Замість телефону в моїй кишені залізний іграшковий танчик, яким я грався, коли був ще малий, у старій квартирі Діда й Бабці...

	Сутеніє. Небо дуже красиве. Таке враження, що його хтось попередньо обробив у «фотошопі»; воно зовсім не рухається. Попри це, небу чи то кадрові, на якому воно відбите, властива неабияка латентна енергія. Воно схоже на фотографію, зроблену на добру дзеркальну камеру з малою витримкою і неймовірно великим розширенням... А я собі йду. Звертаю з алеї і йду навпростець — там є така стежка, яку вже давно протоптали ліниві люди. На ній, до речі, росте найстаріше дерево у парку. На мій превеликий подив, стежка йде круто вниз, і навколо ні з того ні з сього утворюється величезний ліс, дерева якого сягають неба. Саме такі дерева візуалізовуються у моїй голові, коли слухаю музику групи «If The Trees Could Talk»

	У мене виникає відчуття своєї граничної мізерності, як від перебування у стінах Міланського собору, в якому я ніколи не був. Попри те, що сутеніє, колір листя на деревах і досі такий, як за сонячного світла, тобто насичено-зелений. Я дивлюся на дерева, і мене аж пробирає холодом. Я зачарований ними, і в той момент мені здається, що я чую їхній шум. Уся моя увага звернена до споглядання і слухання шуму. Цей шум абсолютно матеріальний. Він ніжно-тихий і гармонійний. Він зачаровує. Як колискова. Я продовжую бадьоро йти стежкою вниз, ліс стає щораз густіший. І тут переді мною виникає геть інша локація...

	Це вже зовсім не схоже на парк Шевченка. Це схоже на Мамаєву слободу у Києві на Політехнічному інституті. Абсолютно. І це час не літа, а осені, коли ми востаннє туди ходили з друзями. Тоді ми натрусили багато яблук, а я вдягав Хрустові окуляри і був схожий на велику муху. Не люблю Мамаєву слободу за одне: там усе дуже дороге. Останнього разу ми там наїлися перцю. У прямому значенні. Грошей не було. Тобто, якби ми були іноземцями, наприклад, ми б там посиділи і були б з того дуже вдоволені, але ми тільки бідні українські спудеї. Ми набрали собі безплатного перцю, і їли його. А потім заїдали яблуками. І було дуже смачно... Отже, я опиняюся там і нарешті знаходжу друзів. Але не тих, з якими я мав зустрітися у парку Шевченка...

	На мене кидається Микола і пропонує скуштувати макаронів. Я не розумію, правда, звідки у нього з собою взялися макарони. Але останній тиждень ми лише їх і їмо. Він каже, що Дарка заборонила йому зі мною танцювати. Сама ж Дарка свариться з кимсь по телефону. Я відмовляюся від макаронів. Хрустер хвалиться, що у неї новий комбезик, а Кіт сконцентровано бігає навколо гойдалки. Раптово вона просто застрибує на неї, хоч та вже досить швидко рухається, розгойдується, злітає, як ракета, і зникає з поля зору. Микола каже, що вона полетіла на Троєщину, бо скоро приїде її мама, а в кімнаті безлад, і треба хутко прибрати. А потім я бачу Ню. Вона на моєму ровері їде по воді. По-перше, думаю, звідки в неї мій ровер? А по-друге, як це вона втнула їхати по воді? На березі стоять охоронці і кричать, що вона налякає окунів. У цей момент Ню видьоргує ровер на «менуал», сьорфить до самого берега, під’їжджає до мене і каже, що ланцюг порвався, а моїм батькам привезли ліжко. Це при тому, що цього ж дня, перед тим, як лягти спати, я вже знав, що батькам привезли ліжко, і про це я їй особисто сказав. Далі мені дуже пахне Її запахом. І мені здається, що я навчився фотографувати очима. Одна з моїх мрій здійснилася.

	З того моменту мій сон продовжився нічим. Майже як у Гайдеґґера, лиш я нічого не лякався. Наступне, що пам’ятаю — наростаючий звук будильника на телефоні, який грає пісню «From Roots То The Needles » тієї ж групи, кілька секунд вступу якої просто неймовірно схожі з тим шумом дерев, який я чув уві сні.





	Богдан ЖОЛДАК

	Народився 13 лютого 1948 року в Києві.

	Письменник, сценарист, драматург. Закінчив філологічний факультет Київського держуніверситету ім. Т.Г. Шевченка. Автор книг: «Спокуси» (1991), «Яловичина» (1991),

	«Як собака під танк» (1994), «Бог буває: ОГІУЄ Зіогіез» (1999), «Антиклімакс» (2001).

	Член НСПУ та Національної спілки кінематографістів України. Викладає сценаристику на кінофакультеті Київського театрального університету ім. І. Карпенка-Карого.

	Мешкає у Києві.

	НАВКОЛО ЛАМПОЧКИ

	«летять бризками на екран, падають комашками, вони ж хитрі, раніше вони на папір не могли собі отако сідати, бо перо одненьке, це тобі не всі десять пальців, які молотять клаву швидше, ніж ти встигаєш думати. Особливо, коли можеш молотити значки також і з голосу, вони вже одредаговані й вихлюпуються досконало графемами; то тут треба завважити, що вже є на сім світі багацько людей, які друкують швидше, ніж балакають. Байдуже! Ще ніхто не додумався, окрім мене, молотити пальцями і голосом водночас; стикаючись між собою, літери, потоки складаються поєднаннями, на які ти особисто не здатен, тобто традиційно ти був не здатен, а от тепер — на, маєш, пальці випереджають слова, слова випереджують думки, і це чудово, від цього ще страждав Кнут Гамсун, але тоді ще не було комп’ютерів і він не знав, як із цим боротися; а от би побачив він таке:

	варто о сьомій ранку нуль п’ять хвилин натиснути в компі на пимпочку «вмотивований хаос» — як усі завойовані слова злітають, наче метелики, й сідають назад на екран, дають ще додаткові тексти:

	«за цей час ти встигаєш ще намолотити язиком та кінцівками; сидиш, оточений прудкою хмарою літер, що кружляють навколо тебе, як мухи навколо лампочки, неначе крученими спіралями петрогліфів ШуНун Кам’яної Могили; ти друкуєш, вони, самі впорядковані твоїми незримими правилами, знову й знову сідають на екран, і ти пишаєшся, бо вони наочно втілюються за принципом т. зв. гіпертексту, ба тепер це мегатекст, якщо не ультра, так чи інак, а фіксується він доволі умовно лінійно; ти згадуєш колишні свої страшні заздрощі, коли побачив на фресках Софії Київської первісних наших музик, в одного були одразу дві дудки у вустах, дудки дві, а пальців однаково лише десять, поруч з ним тоді був скрипаль, який міг застосувати лише шість кінцівок — п’ять пальців на струнах та ще руку зі смичком, у будь-якому разі він перегнати себе не міг, хоч і грав на найпершому тоді в світі смичковому інструменті під назвою гудок. Лише в теперішні часи з’явилися музиканти, здатні встромити до вуст три саксофони, ще й спускалися в залу, вимагаючи, щоби публіка тиснула їм на пимпочки клавіатури, і встигали одімпровізувати той хаос на трьох горловинах, радіючи, що вони — живцем, а не на тисячолітніх фресках».

	Папірець цей, щойно написаний, просто палив мені кишеню, я оглядав людей у залі.

	— Уявляєш, Миха мене таки намалював, — шепотіла до подруги білявка попереду.

	— На картоні? На полотні? — заздрощами відгукнулася та.

	— На мені, отако посадовив і почав од шиї і отак донизу.

	— Ти шо... До... скрізь? — з жахом завмирала та.

	— Ото. Тільки одно, шо фарби холодні. Я йому кажу: «Або підогрій їх, або давай без них».

	— Ну ти... Скрізь? Без них?

	— Ага. Самим лиш пензликом.

	Обоє, коли почали давитися сміхом, то лише тоді крадькома озирнулися.

	Всі тутки гомоніли і я картався, як і щоразу, бо не взяв бука, записати б цей полілог, управити в літери, а потім усі тексти витягнути лінійно, і от, на, маєш: за хвилину тобі цілий романяка, з «Доктора Серафікуса» завбільшки. Які чудові тут люди! Що далі від столиці, то менше падлюк, тобто провінційна богема, вона чистіша, очі в неї не такі, особливо, коли вона з’єдналася й забула, що провінційна, вона ще не втратила здатність легко спілкуватися. Бо столична боїться чогось вибовкнути, щоб хтось із цього не скористався та не поніс до свого монітора, й вона лиш багатозначно промовляє очима, вдаючись до слів, які були стократ ужиті.

	А тут у залі не пролунало жодного разу бодай «Макі- авеллі», бодай «Деріда» не проскочило, просто люди були дуже раді нарешті побачитися й тому говорили без цитат чи, бодай, посилань.

	Трохи знав я тут лише Левка Рочинського, знаного серед філологів своєю формулою, що література може жити без літературознавства, а от воно без літератури — ні. На сцену він вийшов ходою місцевого Сократа і почав говорити про теперішню зустріч, першими в залі затихли жінки. Чоловіки, певно, його не дуже любили. Він перейшов до газетних публікацій і запитував із пам’яті:

	— «летять бризками на екран, падають комашками, вони ж хитрі, раніше вони на папір не могли собі отако сідати, бо перо одненьке, це тобі не всі десять пальців, які молотять клаву швидше, ніж ти встигаєш думати. Особливо, коли можеш молотити значки також і з голосу, вони вже одредаговані й вихлюпуються досконало графемами; то тут треба завважити, що вже є на сім світі багацько людей, які друкують швидше, ніж балакають. Байдуже!»

	Тетеріючи, ти ще встигаєш поперед глузду вигукнути:

	— Звідкіля у вас цей текст?

	— З учорашнього «Ґрунту».

	Доки він продовжує цитування, ти вислизаєш на вулицю й починаєш шукати газетний кіоск. Нарешті бачиш його в заводській прохідній, як це чудово, завод майструє сільгосптехніку, а також забезпечує робітників друкованим словом. Тицяєш у віконечко мідяки.

	— Учорашній «Ґрунт», будь ласка.

	Жінка скривилася огидою:

	— У нас вчорашнім не торгують, — і виставила назад гроші.

	А хто ж тоді торгує?

	Я витряс із кишені папірця, якого приготував до виступу:

	«летять бризками на екран, сідають комахами, вони ж хитрі, раніше вони на папір не могли сідати, бо перо одненьке, це тобі не всі десять пальців, які молотять клаву швидше, ніж ти встигаєш думати».

	Ну, ось він, текст, слава Богу... Але звідкіля він взявся тут, у залі?

	Знайти путнього кіоска не просто, для цього треба сунути на вокзал, а це далеко, а, головне, там виникне потужне бажання сісти в потяг і чкурнути з міста.

	Бо ще ж Моцарт утинав, коли хтось із композиторів довго творив яку складну музику, то цей вставав на концерті і заявляв, що ця річ належить йому, і на доказ тут же віртуозно її виконував нота в ноту. Довго так тривало, доки Сальєрі, зрештою, не поклав цьому край.

	Нарешті поперед базару виринає крамничка, штовхаючись до неї, виникає водночас радісна і страхаюча здогадка про те, а звідкіля в цьому місті взялося твоє ненаписане оповідання?

	«отже, вже не тільки з пальців та голосу, а вже й з думок вибирається».

	Ти починаєш канючити учорашню газету, однак од хвилювання забуваєш її назву. На тебе дивляться з усмішкою, аж ніяк не провінційною.

	— Гаразд, — одхекуєшся ти, — гляньте в комп по бібліографії, чи є в продажу щось із письменника Бебка?

	— Я й так скажу, без компу, — ще лагідніше усміхнулася кіоскерка, — ось вранці надійшла його книжка.

	Оттакої! Устигли вже видати? Хапаю, розгортаю:

	«летять бризками на екран, сідають комахами, вони ж хитрі, раніше вони на папір не могли сідати, бо перо одненьке, це тобі не всі десять пальців, які молотять клаву швидше, ніж ти встигаєш думати».

	Коли заскочив до зали, Левко завершував фразу:

	«і встигали одімпровізувати той хаос на трьох горловинах, радіючи, що вони — живцем, а не на тисячолітніх фресках».

	Хотіли вже пролунати оплески, та я вискочив на сцену:

	— Ось, — кричу, — це все звідси, з моєї нової книжки! Моєї, ви розумієте?

	Левко незворушно глянув у свого папірця.

	— А оце і є той самий письменник Борис Бебко, якого ми зібралися вшанувати разом із його новою книжкою.

	ХОВАЮЧИСЬ ЗА ТЕМРЯВУ

	Голова крутилася, доки я не збагнув, чому — усе начиння в цій кімнаті, різне, а чимось тотожне, ритми візерунків погойдували очі, для яких не траплялося жодного простого погляду. Як же не хочеться прощатися з Ніною! В оселі все помальоване, вишите, розписане, і все береться до рук, розглядається.

	— А це звідки? — беру я велетенську писанку. — З Африки?

	— Ой, Богдане, який ви наївний, та страуси — давно вже вкраїнська домашня птиця, її в нас селяни в курниках розводять, тобто в страусарнях; от я й взяла одне й розписала.

	Потрапив я в гості не через свято, а що вбрався до нього капітально — полотняні штани, сорочка, добряче вишита, на голові плетений з квітів ґердан, а, головне, це ноги, вони автентично босі.

	— А оце все звідки? — озираю прикрашене житло, там, де рушники.

	— Як це звідки? — дивується Ніна-господиня. — Я сама й зробила.

	— Коли? — озираюся рукотворним музеєм. — Коли ж ви відпочиваєте?

	— А вкраїнська жінка так і відпочиває, візьме до рук вишивання, заспіває пісеньку, голочкою раз-раз — і пішло відпочивання. Бо як відпочивати склавши руки, душа стомиться, — хитренько повчає вона.

	Цієї миті фари авто пробігають крізь вікна і я розумію, що надворі ніч, а йти не хочеться. Але ж треба сім’ї відпочити і від відпочивання, яким було цілорічне свято.

	— Ну, мені пора, — встаю я.

	— А на ноги нічого нема? — питається господиня, наче зараз помітивши, що я босоніж.

	Чоловік її виймає зі скрині личаки, верзуни, постоли, навіть солом’яні плетеники і сміється, бо ясно, що на мій 48-й вони не налізуть; із передпокою Ніна принесла більші калоші, але й вони викликали в господарів сміх.

	— Ось вам народна обувачка двадцятого століття, — серйозно коментує вона експонат, однак і він непідходящий.

	Легко вдень ходити по Києву гуртом в етнографічних калошах, а вночі геть не так, добре, що перехожих нема, нікому дивуватися з одяганки. «Ну й нехай дивуються, — переконую я себе, ідучи. — Оно із крішнаїтів ніхто не дивується, нехай усі звикають і до нашого».

	Пишався я собою й своїми рішучими думками, ви-кидаючи геть таку обувачку, хоча навколо величатися було ні до кого, лише поодинокі віддалені авта довгасто креслили ніч.

	Радісно ходити босоніж по асфальту, він рівненький, гладенький, а от вночі раптом став холодний і теручкий.

	«Нічого, дійду, — грівся я подумки, — якщо швидко рухатись, п’яти не заклякнуть».

	Скісним зором я помітив, як у зблиску далекої фари висвітлився з ночі білий плащ, жінка майже бігла.

	«Теж холодно в ноги?», — вирішив я посміхнутись. Страх і образа заважали їй робити це швидше, але ось вона вже вхопилася за клямку дверей і зникла в парадному.

	«Ну, й слава Богу», — не встиг видихнути я, як побачив, що з-за граніту бульварного рогу виткнулися двоє переслідувачів, які вхопили з ночі лише ляскання дверей.

	— Да, — сказав один.

	— Да, суці повезло, — зітхнув інший.

	Я вирішив іти далі, коли побачив світлий плащ крізь вікно другого поверху парадного, світло показало привабливу, хоч і не геть молоду жінку, такі бувають, наприклад, вчительки, не дуже модні, але старанно випрасувані; вона, важко втомлена, сходила нагору, видно, дуже нахвилювалася, коли раптом втратила опору і впала, дійшовши третього поверху.

	— Наша! — вигукнув один.

	— Наша, сучара, — зрадів інший нічний.

	Вони побігли до парадного, а з-за другого, протилежного, рогу вискочило іце двійко таких же загадкових нічних і помчали туди навперейми, подивувавши розхристаною нетутешньою пластикою, тобто незвичною навіть би й для кіна — виявляється, тут був іще один гурт охочих.

	Гірко мені стало за місто, де, бач, багато всякого ховається за нічними кутками, а ще гірше — побувши в мальованім раю, важко переходити в інше буття, але мої босі ноги міркували швидше, вони несли мене туди ж, і, вскочивши слідом, я мало не спіткнувся об важку банку з фарбами, в парадному, ясно, йшов ремонт.

	Зачувши мене, компанія стала на східцях.

	— Ану, стоп! — кричу я, розуміючи, що треба кричати «стій» по-українському.

	Ми втупились очима. Я забув, яка на мені одежа, а це їх зупинило.

	Що робити далі, я не знав, і вони також, ми просто стояли й одхекувались, доки вони не здогадалися багатозначно перезирнутися і усвідомити, що їх багато, а я один.

	— Гля, бля — маньяк! — повчально зірвалось в одного, він весело тицяв пальцем на мій одяг.

	І вони рвучко посунули на мене.

	«Це я? — обурився я. — Це — про мене?!»

	Ухопивши за край банку з фарбою, почав гатити їх у голови, вони сунули, затуляючись долонями од їдких бризок, тягнучись до мене, банка гнулась, але трималась, а вони ще лізли, хоча дуже швидко втрачали тяму, кришка одскочила вся і фарба ляпала на них, рвучко міняючи колорит моднячої вдяганки, кидаючись своєрідними вохристими візерунками.

	«Маньяк, — дивувався я, — я вам, бля, покажу, хто тут маньяк!»





	Оксана ЗАБУЖКО

	Народилася 19 вересня 1960 року в Луцьку. 1968 року переїхала з батьками до Києва. Поетка, письменниця, літературознавець, публіцист. Кандидат філософських наук. Перебувала в університетах США (Пенсильванському, Гарвардському, Пітсбурзькому) як «запрошений письменник» та Фулбрайтівський стипендіат. Віце- президент Українського ПЕН-центру. Авторка поетичних збірок «Травневий іній» (1985), «Диригент останньої свічки» (1990), «Авто-стоп» (1994), «Новий закон Архімеда. Вибрані вірші 1980-1998» (2000), «Друга спроба: Вибране» (2005); художньої прози «Інопла- нетянка» (1992), «Польові дослідження з українського сексу» (1996), «Казка про калинову сопілку» (2000), «Сестро, сестро» (2003), «Музей Покинутих Секрелв» (2009); книжок нон-фікшин «Хроніки від Фортінбраса» (1999), «Let Му People Go» (2005) і «Notre Dame d'Ukraine» (2007). Входила до щорічного рейтингу журналу «Коррес- пондент»«100 найвпливовіших людей України». Мешкає в Києві.

	МІЙ «ПЕРШИЙ НАЦІОНАЛЬНИЙ»: З ЩОДЕННИКОВИХ ЗАПИСІВ РІЗНИХ РОКІВ

	На впровід — коротке авторське пояснення. Сни є для мене одним із найважливіших «засобів інфор-мації» — моїм «приватним телеканалом», без якого я б нічого в своєму житті не потрапила написати і вза-галі, либонь, утратила б орієнтацію — як людина, зне-нацька серед вулиці вражена сліпотою. Вдоступнити цей «канал» для публічного перегляду нема способу — але, на моє тверде переконання, нема й сенсу: мова сновидінь, попри всі «архетипи колективного несвідомого», таки дуже індивідуальна, і жодному Фройду, ані навіть Юнґу ніколи не скласти для неї «універсального словника». Зрештою, певна частка мого «нічного кіпа» й так постійно «публікується» — в непрямому, переробленому вигляді: через вірші й прозу. Решта, як відомо ще з часів Шекспіра, — «мовчання».

	Але є особливий «підвид» снів — ті, що подібні за логікою до Нострадамусових катренів і так само містять інформацію загального характеру: історичну, культурну, суспільно-політичну: свого роду «Перший національний канал». Незрідка така інформація передається через посередника-персонажа — в міфах їх звано «провідниками» (у всякому засвітті належиться свій Вергілій!), — і смисл її, як то буває і з пророцтвами, з’ясовується щойно перегодом (ну хто потрапив би навесні 2004-го втямити, чому Януковичу треба вчити слово «терпіння»? або навесні 1999-го — що то за неіснуючі, на тоді, купюри в кишенях Сашка Кривенка, і чому він нарікає на скору загибель? а це ж іще приклади з числа найпростіших...). Навіть коли таку інформацію вдається зчитати одразу, однаково в умовах сучасної сліпоглухої цивілізації вона ні на що не придатна: не полізеш же на «справжнє» телебачення з криком: «Послухайте, що мені снилося»! Гаразд, що в цієї книжки особлива цільова аудиторія: її читач — скоро вже він узяв її до рук — снами таки цікавиться понад пересічно прийнятний у нашій культурі рівень. Тому з своїх багаторічних робочих записів я вибрала 12 сновидних фрагментів саме такого «лобового», «першого національного» формату, яких із певністю ніколи не використаю в своїх писаннях — хоча «передана» в них інформація може бути цікава не тільки мені. Як до неї ставитися — то вже вольна воля кожного. Приємного перегляду.

	8.03.86

	Сон — наче я йду асфальтовою трасою на північ (?), чую здаля гуркіт, вибухи (а повз мене — машини, машини, машини!) — і раптом: густий, повільний гриб чорного диму здіймається в небо — нічне, яскраве, космічно-синє, з якоюсь флуоресцентною підсвіткою (взагалі дуже пронизливі кольори!) — і я, охоплена панічним жахом, кидаюсь навтікача, біжу наосліп, через якісь кущі, груддя, збиваюся з дороги — і весь час думка: Боже, куди ж утікати? Додому — та ж дому нема...

	18.07.88

	Сон: я в коридорі, під високими, світлої поліровки, дверми, за якими — я це знаю — засідає комісія з реабілітації. Як у поліклініці, відвідувачі сидять і чекають своєї черги — доки звільниться крісло, але я цього не знала і, гадаючи, що черга — в потилицю (а перед мене увійшов маленький і тлустий, перукарського вигляду чорнявий єврейчик, син розкуркулених батьків (!!!), чиї прізвища він відкопав в архівах у списку продбри- гадівців, тобто в куркулях вони бути ніяк не могли, і саме це він подався доводити комісії, вимахуючи тим списком із 100 тис. чоловік і, схоже, маючи намір увесь його зачитати, — отож я вирішила, що маю досить часу зосередитися), — я присіла, але тут двері знов відчинилися і хтось вийшов, і на мене накинулися: ще одне місце звільнилося, заходьте! (А чого я там була, кого мала відсуджувати — Бог його знає...) І я спішно шукаю гребінця чи то дзеркальця, фарбую губи, а на мене вже кричать нетерпляче, і я, з гребінцем-таки, здається, входжу в ті двері, і перше, на що падає мій погляд (і я більш нічого не бачу!) — Курбас: він обіймає одною рукою за плечі Валю Чистякову, і вона вагітна, — оце мене потрясло так, що сон і урвався, я там-таки, в сні, зрозуміла раптом, що вони таки чекали дитину — саме тоді, коли Курбаса забрали...

	14.08.93

	Думка, що приходить уві сні (не на межі між сном і явою, а в правдивому сні),  — на ранок, вийнята з свого мінливобарвного глибоководдя, скисає, як медуза на піску (замість скляної парасольки з огнистими краями — купка непримітного слизу). Я-бо цілий довгий сон берегла одкровення, котре мене потрясло: занепад, знебожнення, переступ, словом — порочність нашої земної цивілізації започатковано було — винайденням «універсального еквівалента»: грошей, хай навіть у вигляді черепашок... Думка, по дню, звучить чимось на кшталт  «губительной власти денег», але це був тільки висновок, край розгорнутого, ряхтючого ряду, а я запам’ятала — тільки край. Чому це так? — не пригадую. Там був контекст. Умовлена зустріч у кав’ярні внизу Прорізної (зліва), котрої ніколи там не було, густобарвний, вогнистий вечір, розмова з кимось важливим, з якимось незнайомцем, і те, що я сама дійшла цієї думки — й затріюмфувала! — його теж утішило... А по дню — купка слизу.

	25.03.99

	(Фельдафін? Німеччина)

	Чи мій сон — тільки опредмечення страху вертатись додому? Коли б то — коли б, не дай Біг, нічого поважнішого! Хрещатик ув «алом кумачє», з портретом Леніна на повен зріст (вертикально, між колонами — ніби на Інститутській?), якісь російські танцювальні ансамблі кругом, цьотка, що хвалиться денікінським минулим, у бруднючому підвалі — чи Цибулько, чи Кривенко: хропе на столі з повного кишенею купюр — незнайомих, рожевих, здогадуюся, що це мають бути гривні-200-сотки, і благає мене: «Всі загинемо на хєр?» — щоб розрадила. Чомусь розмова з Солженіци- ним, і ще — підписую свою нову книжку, мені самій незнайому — вірші: київське видання.

	10.05.99

	Розбудили дзвінком — і не запам’ятала тих слів (термінів), якими, в сні, були мені названі — крім «смислового» тіла книжки (передаю приблизний зміст), ще її, свого роду, «енергетичне» тіло (так я зрозуміла) — те, що не кожна має, але тільки та, що має, є живою — окремою істотою (пояснював мені це хтось на прикладі двох книжок Бродського, «Уранія» і ще якась, і я подумала — а з моїх котрась має? — і розбудили, холера...)

	7.09.01

	Кілька днів тому був сон: у сусідній кімнаті, чомусь на Відрадному, чую — хтось порпається, клацає на моїй (!) машинці, перегортає папери — злодій? — іду туди, на мене злодійкувато глипає з-за плеча — розсівшись за моїм столом! — високий, худий дядечко: чорт! — розумію я (без тіні страху, радше гнівно), це — чорт! І, випихаючи його геть за двері, кричу йому щось обурене (в жанрі Домбровського: «да не мешайте же мне работать!»), мовляв, та доки ж це, та якої ж, питається, напасти?

	— А — щоб тебе не було, — бовкає він у живі очі з повного відвертістю (відвертість вражає — навіть уві сні).

	— А я буду! — відтинаю, виштовхуючи його в шию й зачиняючи двері (втім, він ще прийде, це ясно).

	25.09.01

	Чомусь снився такий світлий, «багатоформатний» (гіпертекстовий) сон : уві сні хтось радісно казав мені: «Весна! весна!» — була капіж, була набубнявіла бруньками гілка, а потім був автобус «не того» маршруту, на зимовому Відрадному, кучугури мокрого снігу, через який я продиралася, сердито лаючись, і мене спинила жінка, яка говорила, розчісуючи волосся: що потрібно прийняти, бо діти тих, хто «не приймає», — щось із ними лихе коїться, і далі про вибухи в New

	York City — що насправді то не були вибухи, не було так, як виглядає з TV, а як — «мовчок, мовчок», і тут, на найцікавішому місці, мене й розбудив телефон — ну, як водиться...

	22.01.02

	Господи, ну й кіно мені стали показувати ночами! — щоночі гірше...

	Вдосвіта прокинулась од тривоги: приснився Пу- тін (!) — ми сиділи з ним поруч на офіційному високому балконі (трибуні?), а внизу хор російських школярів виконував новий гімн Росії — не на музику СРСР, новий. «Миленько, правда?» — звернувся Путін до мене, і далі — а у вас, мовляв, що? — з сардонічним зверхнім посміхом, і я ринулась обороняти під його каґебіст- ським прижмуром національну гідність (ще пам’ятаю, як обурювалась — по-російськи! — чому Ви кажете мені «ти»?). Прокинулась із острахом — із пам’яттю про розповідь Б., як Путін снився їй, як і «всем россий-ским женщинам», і висловленою в кінці твердою певністю, що їх «опромінюють»: Господи, невже і на нас також — «включілі»?! (Дурниця, звісно, це все з мене, з розсипаних у ці дні скалок «денних» вражень.) Потім, коли заснула знову, в 2-й серії була Америка — бездарно проведені там 2 місяці (sic!) серед «детей разных народов» , — і, нарешті, напередодні від’їзду, в широкому, на всю стіну, вікні, — «Дивіться всі сюди!» — кричу я: вибух — і гігантський вогняний гриб на обрії американського міського пейзажу, і далі, один по одному, вибухи наближаються до нас — і зупиняються перед бетонним парканом унизу, тільки навідліг чер-конувши попід стріху вогненними бризками... Війна?

	16.03.04

	Сон (кому що болить!): спершу Янукович — на якійсь міжнародній зустрічі, перекладачка нарікає, що мучиться, бо той не знає багатьох слів, зокрема «терпіння», і вона мусить увесь час його редагувати; я розминаюся з ним у дверях, , він весь у чорному, не тільки костюм, а й сорочка, — а потім Путін з дружиною, які приїздять в Україну і зупиняються переночувати в мене (!): лежать на моєму ліжку, на власних, правда, махрових простирадлах-рушниках, і Путін хвалиться мені, що вони «іменні» — кожне дарувалося йому в нагороду за викриття якогось агента, що на них і написано (!), і я до ранку сиджу з ними на їхніх ґебістських рушниках і проваджу світську бесіду, питаюся, чи Путін розуміє українську мову, він відказує — а чого ж там, мовляв, не розуміти...

	21.11.06

	Позаминулої ночі літала — ах, як красиво літала над містом (червоночерепичними дахами) в долині, над гірським краєвидом (у нічній сорочці, як була), — реготала від радости: що так гарно! ( перед тим — у церкві, в храмі, схожому на католицький, — якийсь, ремісничого виду, чоловік із притвору вийшов, дивився, — плавно, без жодних запаморочень, перекинулась через голову — потяглася... в чомусь пастельно-піщаному була, в якійсь довгій хламиді... А потім уже літала.)

	9.02.08

	Снилась Ахматова (!) — ніби ми з нею разом на якомусь «міжнародному виїзді», тільки вона цілий час в оточенні «свити» — якихось побожно зашіптаних про неї москалів (усі — «другорядні», в якийсь момент розумію я) і Russian-speaking чужоземців, а я все ніяк місця не нагрію, — хоч ніби й кімната в мене непогана, на другому поверсі готелику, з прегарним видом на гори, тільки якась незатишна, «продуває» (по горах, коли я ними лажу, теж скрізь вітер, «аж дерева гнуться»!), — в Ахматової кімната внизу, зараз при кафе на терасі, і я, з того «роздраю», потім і собі перебираюся туди, на низ, але мені там теж не подобається... А. — в червоному платті, і щось я пишу (їй?) по-російськи на червоному піску патиком — забула, яке слово, десь 6-7 літер, починається на «В» («вокруг»? ні, там ще «с» було, здається...).

	9.04.09

	Після масажу, під маскою — закуняла: зрозуміла тільки, коли сон пішов: хайку —

	У японськім саду

	Зарухались тіні —

	і я, тримаючи мікрофон перед носом тій кобіті (?), яка це вимовляє, кричу: «Далі!» — мовляв, ще один рядок! А вона мовчить. Тільки й вишелещує щось на кшталт: «Знаю...»

	ІЗДРИК

	Народився 16 серпня 1962 року в Калуші на Івано-Франків- щині. Прозаїк, поет, культуролог. Закінчив механіко- технологічний факультет Львівської політехніки.

	Автор концептуального журнального проекту «Четвер». Один із креаторів «станіславського феномену».

	Автор повісті «Острів Крк» (1994), поетичної збірки «Станіслав і 11 його визволителів» (1996), романів: «Воццек» (1996), «Подвійний Леон» (2000), «АМ™» (2004), «ТАКЕ» (2009), збірки есеїв «Флешка» (2007). Автор статей з культурології та літературознавства. Перекладає з польської (Ст. Лем, Чеслав Мілош та ін.). Мешкає в Калуші.

	ЛИЦЯ АЛІЦІЇ

	З нею ніколи не знаєш, коли заснеш. З ними завжди невідомо, в якому фрагменті щоденного життя відчиняться магічні дверцята, magic door, enter en the о, де місце втратить координати, метод згорнеться сувоєм, а час узагалі вкладатиметься між двома сонними подихами особи жіночої статі, чиї вік, освіта і паспортні дані змінюватимуться, залежно від того, де, коли і з ким здолає тебе черговий сон про Аліцію та її лиця.

	Еля, Еліс, Аліція — ціла ця 4,5-літня limited good company живе, як і годиться, в дзеркалі.

	Звісно LGC — не найточніше визначення, але й просто дівчинкою чи жінкою визнати всі ці еманації срібної амальгами важко.

	Та й дзеркало не зовсім моє, і лазничка, до дверей якої його прикріплено, знаходиться в чужому помешканні, і саме помешкання чомусь масштабується суттєво східніше від місця моєї звичної дислокації.

	Дислокація Аліції — справа куди складніша, та справжня справа не в цьому.

	Справа, мабуть, у дзеркалі: мало, що воно все праве змінює на ліве (не міняючи місцями гору й низ — очевидний доказ відсутності в нашому космосі вертикалей), то ще й уся його стилістика лівими сімдесятими відгонить, і годі відігнути заокруглений край цього неочевидного паралелепіпеда, аби підглянути розвиток подій з наступної дзеркальної сторінки.

	Отже, дзеркало, як уже мовилося, цього разу обрало форму неочевидного паралелепіпеда з антропоцетрич- ними пропорціями й заокругленими кутами. Еля могла ввійти в нього і вийти, не згинаючись, навіть із наповненою гелієм кулькою, на якій сама ж гелевою ручкою накреслила кілька гачкуватих спіралей, запевняючи, що це раббіт, себто кролик, себто плейбой чи хтозна, хто там.

	Who is it?

	Next page.

	(Насправді неживих дзеркал не існує. Все, що ми називаємо люстрами, свічадами, верцадлами, насправді — лабораторні зрізи наших тимчасово об’ємних 3D душ/туш, але менше з тим).

	Сьогодні Еля проходить крізь неочевидний паралелепіпед, проходить і входить, не пригинаючись, разом із кулькою та неочевидним кроликом на ній. Кролика Еля випасає правою. В іншій правій руці вона тримає замусолений целофановий пакетик з двома пиріжками. Пиріжки в не найкращій формі. Я, здається, теж. Але Alice was beginning, і нема на то ради.

	— And what is the use of a story, — каже вона — without pictures or conversation?

	— Слухай, мала, — кажу я, — будуть тобі й малюнки і бла-бла, тільки дай мені хвилин зо 4-5 — я лише виллю на себе відро гарячої, а потім відро холодної води і ми впритул займемося твоїми пиріжками й іншими домашніми тваринами.

	— Домашня тварина — це ти! — відрізає Еля майже без акценту і, відпускаючи кульку в задзеркальні небеса, продовжує ліпити латинкою: — May I help you?

	— What a green mind? What a mean-green? — артикулюю, як можу. — Keep your snotty little handkerchief to yourself!

	Еля регоче.

	— What a snotty waiter! — вигукує вона, розкручуючи пакет із пиріжками, немов пращу.

	«Не waiter, a writer», — думаю я, але мовчу: чого хотіти від дитини?

	— Давай, ти будеш митися, а я тебе буду поливати, — каже дитина і дивиться на мене так, що я червонію (раптовий напад гіпертонії — таке трапляється).

	Who is it?

	No name.

	I next page, зрозуміло, бо переповідати всі мої мо-ралізаторські сентенції, викладені з недорікуватістю білінгви, нема сенсу. І взагалі тема з відрами — окрема тема. Гідравлічна.

	А на наступній сторінці — наступна пиздувата пропозиція від Елі: «Would you like me to show me your ass?» — про таке навіть у них кажуть «pizzazz» — і цього разу я навіть не намагаюся пояснити, чому маленьким дівчаткам не слід заглядатися на зад старшого пана — несуттєво, waiter він, чи writer — навіть, якщо він двічі Гумберт, існують же, чорт забирай, якісь межі і в най- безмежнішої ліберальності. Тому я видаю завчене «Oh dear! Oh dear! I shall be late!» і починаю роздягатися, маючи твердий намір до кінця шоу виштовхати малу збоченку назад у задзеркалля. Та позаяк Еля все ж не людина, а еманація амальгами, гама емалей і відблисків, так би мовити, виштовхати її можливо лише хитрими оптичними маніпуляціями.

	Next page.

	Будь-які двері слід відчиняти так, як перегортають сторінку.

	Не кожні двері — сторінка, але кожна сторінка — magic door.

	А двері чужої лазнички — навіть якщо замість них до одвірка прикріплено гуцульське пончо — це майже палітурка цілої книжки. А якщо двері справжні, на завісах, з клямкою, замком та ще й із дзеркалом (люстром, свічадом, верцадлом), то, вважай, magic door — ти сам, самозакохане, вухате, короткохвосте і плодюче чмо. Тому, коли ти скидаєш сорочку, вона падає тобі до ніг і шелестить:

	— Well! After such a fall as this, I shall think nothing of tumbling down stairs!

	— Заткайся, шмато! — виголошує Еля замість звиклого «shut up».

	— Which certainly was not her before, — дещо розгублено шамкотить шмата і вмовкає.

	— I shall be late, — правлю своєї я.

	— Я була тут завжди! — вдоволено констатує Еля, і надкушує перший пиріжок. — А що це в тебе? — запитує, тицяючи масним пальчиком у медальйон на моїй шиї.

	«Це такий натільний зашморг», — думаю я і кажу майже правду:

	— This is the locket.

	— А фто на дьому намадьовадий? — з напханим ротом питає Еля and very soon finished off the cake.

	— Don’t speak English! — втручаються штани, які я саме починаю розщіпати. — I don’t know the meaning of half those long words, and, what’s more, I don’t believe you do either!

	«Хвала Богові, — думаю я. — Хрін би я це пояснив іноземною. Я й рідною не дуже знаю, що сказати».

	Еля тим часом добуває з пакета другою лівою рукою другий лівий пиріжок і жує, на щастя, мовчки.

	«Може, вона нарешті зменшиться, або збільшиться, або просто отруїться...»

	— Zo pucking phat? — дожовуючи пиріжок, не змінюючись ні кількісно, ні якісно, мружиться крізь шкельце (!) годинника (!) Еля.

	«Which certainly was not it before», — думаю я про годинник.

	«Which certainly was not it before», — думає годинник про шкельце.

	— Which certainly was not that before, — хором вторують із підлоги штани й сорочка.

	— У тебе часом не залишилося чогось у кишенях? — раптом запитує Еля.

	— Only a thimble, — згадую я. — Але він дірявий. Себто з дірочками.

	— А навіщо тобі дірявий наперсток? — знову мружиться Еля.

	— It’s my prize. Ліссен, бейб, коли довгими ночами вишиваєш хрестиком, щоб не заснути, іноді доводиться колоти себе в палець, для цього й дірочки. Крім того...

	Я сподіваюся, що таке безпардонне гониво змусить Елю забути про медальйон чи принаймні перетворить цю квестію на риторичну, однак візуалка, як завжди, перемагає, & that is the question.

	— To що в тебе там на шиї намальовано? — не дає собою маніпульнути мала, заодно відбираючи в мене наперсток і кидаючи його в пакет, де колись жирували пиріжки.

	— Ну, як би це тобі пояснити... Це Діва Марія. По- вашому, здається, Virgin, коротше кажучи, Queen of Space.

	— You should learn not to make personal remarks, it’s very rude, — раптом вибухає Еля (а в дзеркалі, у загадці лускає наповнена гелієм кулька і загорається гало, схоже на місяць сонця).

	— Та ні, ти не розумієш, тут інше...

	— Come, we shall have some fun now! Я люблю все інше.

	— Ні, ну ти просто про це ще не думала... і ні з ким про це не розмовляла... ще не час...

	— Perhaps not, but I know I have to beat time, — підморгує крізь шкельце годинника Еля.

	— От же вперте мале! Слухай, коротше, була собі дівчина, звали Марією, і от якось, перечитавши книгу дзеркал і знайшовши в ньому слово (а ти мусиш знати, що книга дзеркал містить лиш одне слово і безліч малюнків), вона зрозуміла, що вагітна, ну, себто, що вона повинна народити дитину... от... ну і народила... хлопчика... але прикол у тому, що вона залишилася дівчиною, ставши матір’ю. Така от чудесна історія.

	— Я чула про це, — несподівано просто каже Еля. — Так, так, я чула цю історію. То в неї що, не було чоловіка?

	Ну, блін, таке мале, а вже переймається матримоніальними проблемами.

	— Who is this? — питає Queen of Space.

	Next page. А час і далі недоконаний.

	«And who are these?» — розгублено думає Queen of Space, поступово втрачаючи до всіх інтерес.

	З кранів нарешті починає текти.

	Я набираю відро гарячої і відро холодної води.

	Розщіпаю ланцюжок і знімаю місяць сонця з грудей.

	Правицею тричі хрещуся.

	Іншою правою закручую крани.

	Оце, мабуть, і все.

	«Get to your places!» — каже моя королева, підбирає з підлоги одяг, перегортає останні двері магічного дзеркала і не зникає. «May I help you?» — запитую я. Maybe May be so get to your places.





	Олесь ІЛЬЧЕНКО

	Народився 4 жовтня 1957 року в Києві. Закінчив Київський педінститут ім. М. Драгоманова та Московський літінститут.

	Поет, прозаїк, сценарист. Автор поетичних збірок:

	«Зимовий сад» (1991), «Сузір'я Ас» (1993), «Інакший краєвид» (1997), «Аркуші» (2004), «Міста і острови» (2004), «Розмова перед тишею» (2005), «Деякі сни, або Київ, якого немає» (2007), прозової книги «Місто з химерами» (2009); науково-популярних книжок: «Наші птахи» (2008), «Риби річок і озер», (2009), «Бджолині родичі» (2010); книжок для дітей: «Таємниця старої обсерваторії» (2007), «Козак, король, крук» (2008), «Пригоди неприбраних іграшок» (2009) та ін. Переможець конкурсу журналу «Корреспондент» «Краща українська книга»- 2010. Персональні фотовиставки (2004, 2010). Мешкає в Києві.

	ДІТИ В ХРАМІ

	Хмара, іцо опустилася на землю... густий туман... якась невагома вата огортає зусібіч, робить зір непотрібним. Охоплює безпорадність, млявість, апатія, розгубленість. Мабуть, так сприймає світ ненароджений малюк... Чи це й справді хмара, яка готова загуснути ще більше, набрякнути і розродитися звуками? словами? самим життям, сутність якого може висловити тільки тиша?

	Аж ось із хмари, з її глибини, долинає мелодія. Це могутній подих органу, в якому дивним чином відлу-нюють знайомі здавна пісні, мотиви. Звучання органу ніби розвіює мінливу хмару, її летючі пасма, клубчасту завісу туману. Стає видно чи то церкву, чи радше костел — світлий бароковий храм. Двері його прочинені, й зір, що раптом усвідомлює своє буття і необхідність, лине, летить до костелу.

	Серед порожнього храму — вінчання. Перед вівтарем стоять лише двоє, наречені — хлопчик і дівчинка, зовсім іще малі діти. Малюки серйозно і сумно дивляться на іконостас, який чомусь височіє у римо-католицькому храмі. Діти стоять, загублені у величезній дзвінко- порожній споруді. Ні панотця, ні хору... Але хтось поважно співає молитви, додаючи свій голос до ридання органу, а незримі голоси хвалять Господа. Чиясь невидима рука подає дітям обручки, вони обмінюються ними і неквапом ідуть до виходу з костелу. Аж тут їх наздоганяє ксьондз, сивий і стрункий, і неголосно, але твердо промовляє: «Ідіть звідси, йдіть! Як то ви в храмі Божому, самі?! Без благословення?! Без мене?! Ідіть і не повертайтеся!».

	Діти поспіхом виходять з костелу на величезний зелений луг, на моріжок, за яким ген далеко, майже на обрії, видно панський будинок з колонами. А малюків переслідує голос органу, який немов увібрав у себе грізні інтонації панотця.

	СТРАШНИЙ СУД

	Цей сон наснився мені, коли я був підлітком. Коли були ще живі мої батьки, дід і баба. Не можу забути те нічне видиво, від якого й досі тремтять коліна.

	Сниться мені: прокинувся серед ночі від незвичайного світла, яке пронизує всю нашу стару, величезну, п’ятикімнатну київську квартиру.

	Виходжу в коридор, що цілим довжелезним проспектом поєднує кухню й кімнату прибиральниці з двома вітальнями — батьківською й чудовою, затишною, старовинною, — діда й баби.

	Ніч... але якась неймовірна ніч. Світло — срібло й золото — осяває і квартиру, й обличчя всіх моїх рідних, які не сплять, як і я. Дід і баба стоять у кухні, перед двома величезними вікнами. Дивляться в небо. Батько й мати — позаду. Я відчуваю їхню присутність.

	Це дуже тепла, навіть спекотна літня ніч. Чому дихати стає все важче? Дивне відчуття тривоги, неспокою охоплює всіх. Я це не стільки відчуваю, скільки знаю. Звідки?

	Проходжу до кухонних вікон. Вдивляюся в небо-звід, що набув неймовірного, мідно-червонястого ко-льору. Відчуття тривоги й жаху дедалі більше охоплює нас. Несподівано небеса вивищуються, незбагненним чином розпросторюються. Ми всі вже розуміємо, що починається, і що зараз може відбутися. Ми мізерні й гріховні, це зрозуміло. І саме зараз... В цю мить... Почнеться...

	У всіх — страх і судоми, трепет і знемовлення...

	Потойбічний Місяць кольору міді, мов прицвяхова- ний на небі, світить жахливим жовтим світлом, неприродним сяйвом.

	Всі перелякані й мовчать...

	І тут, у цілковитій тиші й заціпенінні, громовий голос промовляє одне-єдине слово: «Бог!».

	Усі завмирають, бо розуміють: час настав! Зараз, просто зараз всі постануть перед Його лицем!

	...Прокидаюся. Мене трусить. Тепер я знаю, як почнеться Суд.





	Ігор КАЛИНЕЦЬ

	Народився 9 липня 1939 року у Ходорові на Львівщині. Поет, чільний представник т. зв. пізньошістдесятницької ґенерації і дисидентсько-самвидавного руху в Україні; політв'язень.

	Поетичну творчість Калинця хронологічно поділяють на дві частини: 9 книжок, написаних перед ув'язненням у 1972 р. (з них офіційно в УРСР опубліковано лише першу — «Вогонь Купала» (1966), решта функціонувала у самвидаві), та 8, написаних під час ув'язнення і на виселенні (до 1991 р. функціонували гільки у самвидаві). Згідно з цим поділом, вийшли два томи поезій Калинця — «Пробуджена муза» (Варшава, 1991) та «Невольнича муза» (Балтимор-Торонто, 1991). Серед інших видань: «Тринадцять алогій» (1991), «Слово триваюче» (1997), «Ці квіти нестерпні» (2000) та низка дитячих книжок. Лауреат Шевченківської премії та премії імені Василя Стуса. Мешкає у Львові.

	ЯК ДОБРЕ, ЩО ТО СОН!

	Сни мав та й маю різні. Одні — рідкісні, що не стосуються мене, мого життєвого досвіду чи мрій. Але чомусь поселені в мої видіння. Це були чужі сни. Незнайомі краєвиди, такі ж інтер’єри, дивні ситуації, якийсь не-наш час. Словом, чужий світ, де, власне, я не був я, тобто я не було мною. Якусь хвилю я дивувався, якщо при пробудженні ще остаточно не визбувся їхнього полону і міг на мить вхопити їхній зміст. Хтось явно вторгався в моє єство. Напевно, ніколи не довідаюся, хто і чому.

	Всі інші сни — мої. Коли я ще був поетом, то навіть використовував їх, як це колись робив Антонич, якщо його тета, приносячи йому каву до ліжка, не скаламу- чувала тендітного настрою, в якому ще витала Муза... Різна дивовижа громадилася у снах, розповзалася на фрагменти — і якісь ще надавалися на переповідання чи відгадування. Ніколи не застановлювався над ними, не надавав ваги, хоч колись заримував окремі у цикл «Тлумачення снів». Недовгий час вони тримали мене при собі, аж поки не вивітрився їхній настрій. Не пригадаю, аби колись сни вибудовували сюжет для бодай якогось прозового образка чи поезії у прозі.

	Отак поволі підходжу до замовленої теми: маю сни вже майже тридцятилітні, важкі, гнітючі, сіро-безпросвітні, яких хотів би позбутися. Але не вмію їх розповісти. Бо, зрештою, нема про що оповідати. Вони не сюжетні, не продиктовані тепер певними подіями, не навіяні відповідним настроєм. Вони вгніздилися, вп’ялися десь глибоко в мою свідомість чи підсвідомість, хоч нічого спільного не мають із загадкою неусвідомленого.

	Вони, навпаки, дуже реальні: з мого давнішого жит-тєвого переживання, із чужих досвідів, почерпнутих мною зі спогадів, книжок, фільмів... їх можна розпо-відати хіба кількома реченнями. Вони не зникають, не розвіюються із пробудженням, не забуваються відразу. Вони гнітять мене ще трохи, хоч полегшено зітхаю: «Слава Богу, що це сон!..» Що не потребую бути в тій ролі персонажу сну, того сновиди. Як добре, що все минуло, і, може, вже ніколи не повернеться в реальному житті. Хоч і мовить народна мудрість: не зарікайся від суми і тюрми.

	Так, так! Ви вже збагнули, що це сни про ув’язнення. Але не взагалі про нього, а про ті хвилини, що передують визволенню від нього. Я знаю, що маю вийти на волю. Але десятки причин не випускають мене з «малої зони» — комуністичного російського концлагеря. Ці гнітючі недоладні причини знищують радість від думки про волю. І вони якісь дрібничкові, несуттєві, але у сні видаються неподоланними. І борсаюся у тих проблемах у холодному поті. Бо справді, чи так важ-ливо, що не можеш віднайти потрібний одяг, що не можеш позбирати порозсіювані по всій території свої речі, абсолютно не потрібні там Що не маєш відповідної валізи, аби спакувати надбані через «Книги поштою» якісь улюблені чи потрібні книжки. Що спереживався, що не віддадуть блокноти з поезіями, хоч ті поезії вже давно відіслані у листах. Що на якихось довідках не ті печатки, тобто не з того лагеря. Чи добрий квиток на поїзд, який невідомо, де стоїть і куди подасться: а чи ще далі на Схід? І ще, і ще... Кожен раз щось інше. І мучишся, і мучишся: ніяк не подолати того порогу, що відділяє тебе від огорожі, колючого дроту зі струмом, прерізних «запреток», псів, охоронців з автоматами на вишках чи при брамі. Звідки їм знати, що твоя довідка саме така, як треба... Виборсуєшся (як довго?) з того кошмару, і та грань, коли будишся, але ще не цілком усвідомлюєш, що то сон, така несамовито важка, збираєш усі сили, щоб її переступити. Все тіло так захрипло, заклякло, задубіло, закостеніло, що не можеш поворушитися чи скрикнути. Ще трохи, трохи, останні зусилля, аби струснути видиво, виборсатися з-під нього. Цей крок до яви най- трудніший. Але й визволення ще довго не приносить свободи, лежу у втомі, знесиллі, бажаючи усвідомити, що я в іншому світі. Впізнаю рідний інтер’єр, заспокоююся. Не така страшна тюрма, як вихід із неї у сні! Боже, як добре, що то сон!





	Ірена КАРПА

	Народилася 8 грудня 1980 року в Черкасах, звідки разом з батьками переїхала до гірського містечка Яремчі на Івано- Франківщині. Закінчила факультет французької філології Київського національного лінгвістичного університету. Письменниця, журналістка, співачка (лідер рок-гурту «Фактично самі»), ведуча на телебаченні (канали «ICTV», «Інтер», «MTV Ukraine»). Знімалася в еротичних фотосесіях для журналів «Playboy», «Penthouse», «FHM».

	Авторка книжок «Знес Паленого» (2000), «50 хвилин трави» (2004), «Фройд би плакав» (2004), «Перламутрове Порно (Супермаркет самотності)» (2005), «Bitches Get Everything» (2007), «Добло і зло» (2008).

	Володарка ґран-прі міжнародного конкурсу молодих письменників «Гранослов» (1999). Мешкає в Києві.

	Ото признайтеся чесно — лазили в дитинстві в сонник, та? Чи там бабця казали: «Сняться воші — будуть гроші»? І ви тих вошей чекали, як весняні, ніжні квіти дощу. Чи, може, і в підлітковому віці могли ходити всі уроки завантаженими, й ані математика вас не шкребла, ні географія, бо «тут таке приснилося...» І, коли хтось помирав із близьких уві сні, і ви цілу ніч плакали з заплющеними очима, а прокинувшись, зітхали з полегшенням — «тепер точно буде довго жити».

	Що не кажи, а речі, що закарбувалися в дитинстві й покрилися тлустими шарами лаку років, які відтоді минули, витравити з голови важко навіть дипломованому психологу чи людині, що писала якісь там магістерські роботи з компаративного літературознавства, вдаючись до мітокритики й аналітичних здобутків Юнґа, Берна, Кемпбела та інших славних у віках прекрасних пацанів. (Мені сьогодні приснилося, ніби я отримала sms про те, що вмерла моя улюблена собака. От паскуда, подумала я прокинувшись, точно тепер житимеш довго-довго, тьху-тьху-тьху.)

	Загалом подвижники аналітичної психології заповідають нам розглядати свої сни на тверезу голову з двох приступок: спершу погребтися в спровокованих реальними подіями переживаннях, що цьому сну передували, й уже потім дошукуватися символічних, архетипо- вих сенсів. І так собі шукати вирішення актуальної проблеми, що нависла — якщо таки нависла — над нашою світлою головою.

	Про передумови декотрих снів ми пам’ятаємо, навіть коли спливає час, а дещо лишається просто веселою (чи навпаки) картинкою, котру так і не розгадав. Кастанеда каже, що милування снами, де ти не вправля- єшся в снобаченні, — дурна витрата часу. А вусань Далі он ложкою кидався, щоб ті сни занотувати геть умент спросоння, зробивши потім з їхніх сюжетів високолік- відні зразки меморіального сюрреалізму. (Те, що цей каталонець цупив сюжети в богемця Кубіна, теж може свідчити про його невинний сомнамбулізм, хе-хе.)

	Я тут далі не претендуватиму ні на красу, ні на клінічну діагностику двох різних епізодів з власного досвіду. По-моєму, і так усе прозоро. Як у хрестоматії.

	ЕПІЗОД ПЕРШИЙ. Я І ПОП-СПІВАЧКА

	Одного разу, коли я саме їхала автобусом в Норвегії, мені прийшов sms від одної «епатажной пєвіци». Сиджу і думаю. Красива ж така, ставна дівка, цибата, з повними губами й цицями (яке кому діло до їхнього походження? Заздрісно? Грошей заощадьте й собі поставите, хоч і в кількох місцях одразу, наприклад, за Ремарком — на спині). А за вікнами — фіорди, сосни і дахи хатинок, густою травою порослі.

	Без зайвих знаків пунктуації в повідомленні заявлялося, що співачка має для мене «прєдложеніє». На той час я щойно вдруге стала заміжньою, отже, перспективу термінового нашого з нею гомосексуального шлюбу я відразу ж з сумом відкинула. Однак інтрига залишалася.

	Обережно й непрямими шляхами, натяками й безпричинними в моєму розумінні запрошеннями на її імпрезу, таки дійшли ми до цього її «прєдложенія». Я вмудрилася, повернувшись до Києва, навіть прошмигнути непоміченою фотографами, і так не опинилася в братській могилі на останніх сторінках глянцевих журналів разом з лисими, охочими до піару політиками, відомими зокрема тим, як вони гамселять своїх дружин-модельок, на їхній 27-й день народження. Красиво все і лячно.

	Співачку, що повсякчас перевдягалася то в біле, то в блискуче, то у різнобарвне пір’я, транслювали зі сцени на всі плазмові екрани добряче сплюснутою. (Є така риса в цих плазм — особливо вони Fashion TV ненавидять...) Зате автоматично в нашої героїні одним махом виповнилася мрія всіх естрадних виконавиць пост- совєтського ґатунку — стати коротконогою й пелехатою алоюпугачовою. В мисливських ботфортах!

	Привітання також звучали й виглядали в традиціях «голубого огонька» і «рождєствєнскіх встрєчь». І гості того ж ґатунку: політики й чиновники, ті, що під дахом у двох перших категорій бізнесмени й леді, а також моделі, спортсмени, телевізійні говорячі голови, словом — метросексуали, як вони вважають. Плюс ласі до дармового алкоголю, і в пошуках шансів для повороту у вигідному напрямку свого вже захеканого юного життя журналісти, приречені вкотре брати однотипні пустопорожні інтерв’ю для світських хронік. (Зрештою, вітання зі сцени слухати таки було важче, ніж сповіді журналістів на вухо.)

	Коли ми нарешті кілька днів потому зустрілися віч- на-віч з означеною співачкою, вона виявилася не такою вже й пугачовою. Пару сот грам макіяжу змиєш — і на реальну людину подібна. Сьорбаючи лате й не залишаючи по ньому вусів у себе на губі (принцеси не кака- ють, що б там про них не казали), вона повідомила що набридло їй бути просто такою всуціль епатажною й сексуальною, такою, м-м, провокативною — хоче стати ще й мудрою й глибокою. І от того вона мене й захотіла, тобто для того — щоб я їй тексти пісень писала. Безплатно, звісно. Бо ж це, мовляв, співробітництво, а не наймана праця. А за це вона, якщо мені пощастить, може, навіть разок українською пісню заспіває! (Одну.) А може, ще й під мою музику!

	Я лише частку секунди відчувала себе золотою рибкою з казки Пушкіна (котра слухняно ворушить плавниками на «нє хочу бить столбовой дворянкой!») Бо ясно, що від такого шансу впроваджувати культуру в маси відмовиться хіба слабий на голову. До того ж написати розумний текст поп-пісні (музика тиц-тиц- ум-денс уже готова, з англійським — у розумінні тієї людини, яка його писала) текстом важче, ніж магістерську роботу з компаративної лінгвістики написати.

	Витратила я на «потенційний хіт» цілий вечір, цілу ніч безсонну, знову день і вечір. А може, й більше. І весь цей час отой гівномотивчик — пардон, продукт поп-культури — крутився у мене в голові. (Уточнюю — я про музику, не про персону, якщо що.) Але текст таки мені написався — не без цитування в ньому поета Маршака, саме того його знаменитого віршика, котрий знає кожна вихована за радянщини дитина, — і я його відіслала нашій епатажній, прагнучій нових горизонтів співачці, сама сповнена надій на довгу і плідну співпрацю заради блага... (цільову групу допишіть самі).

	І пішла в снопи. Спочивати я пішла.

	І сниться мені отаке:

	Я з усіх сил працюю на цю поп-зірку. Одночасно я її аташе, прес-секретар, візажист, психіатр, перекладач і найкращий друг. У гримерці, куди вона ось-ось має зайти, вирує, аж чухається, купа ажитованих журналістів. Перешіптуються, виставляють камери, запихаються дармовими канапками.

	Раптом я згадую, що в мене для неї не готовий досі ще намаз лиця! Мамо рідна! Я підскакую, мов ошпарена (бо раптом попаду в камери?!) до її дзеркала з усіляким мальовидлом.

	— Вот же тєбє павєзло! Можеш пользавацца єйо кас- мєтікай! — заздро зітхає, аж підпискуючи, котрась репортерка з економічного видання, вже дама, практично, в шанованих літах.

	І тут я з жахом у дзеркалі бачу, що в мене повипадали всі мої прекрасні, рідні, природно довгі й густі чорні вії — головний елемент моєї бодай якоїсь вроди! Я німію від жаху. І тут та ж сама репортерка заспокоює мене:

	— Нічєво, наша дєвачька тєбє новиє падаріт — такіє красівиє, прям как у нєйо, накладниє. Пріклєіла — і ніка- кіх праблєм!

	Не пам’ятаю, в якому ступені липкості поту я прокинулася. Але тут же, хвилини через три, ще лежачи в ліжку, отримала sms від пані співачки щодо мого тексту: «Да... Славєчькі маї. Но пакруті єщьо...»

	Ясно, що крутити я нічого більше не стала. Хіба пальцем собі коло скроні покрутила би, якби ще раз послухала той мотивчик. Зітхнула полегко й пішла відпочить за межу.

	А продюсер пєвіци (мозок її групи, філософ і стра-тег, котрий і англійську, як виявилося, «знаєт настолька харашо», що легко вигадує нові граматичні конструкції в тій мові), жалівся потім на мене, ідіотку бехнуту, моєму знайомому:

	— Да ана вабщє какой-та кончєний текст пріслала! Какой-та там завод, газета, параход. Шо за бред, а?!

	Ну от. А я, наївна, думала, що всім діткам книжечки батьки читали, не тільки мені у Черкасах. Тільки от не пригадаю, в якій точно книжечці писалося про те, що найбільша й найпростіша розкіш — бути самим собою. Явно десь у тих ішлося, найраніших і найліпших, коли справа не доходила ще ні до феноменології, ні до, простіть на слові, постконструктивізму.

	*

	Вії в сновидіннях вилазять до легкого звільнення від зайвого. Не?

	СНИ І ВІВЦІ З РИБАМИ

	— Не можеш заснути? — казав у дитинстві тато. — Рахуй овець, що скачуть через перелаз. Одна біла, друга жовта, третя чорна кучерява.

	Я перераховувала цілі отари стрибучих овець і баранів, але вони не діяли. А сон коли приходив, то вповзав у мене потай, немов теплий змій. І потім самі собою мені ніколи в житті не снилися вівці, навіть блакитні тибетські, що дивно взагалі, бо я їх люблю.

	Зате недавно от наснилася заморожена червона риба- відьма. І що передувало такому сну, сказати важко. Наче ж банально «Доктора Хауза» на ніч дивилася, епізод про єгипетських кліщів і алергію на сперму.

	Уві сні я знов була якимсь не надто певним у собі підлітком, що шукає, де б то ще самоствердитися, щоб не нудно собі й навколо було. Звичайна підліткова штука при такому — влаштувати вечірку без батьків. І та наша вечірка була в замку одного мого не надто близького приятеля, чиї батьки дозволили йому запросити гостей, а самі злиняли кудись у гості до дорогої родини в інше село.

	Звичайний собі середньовічний замок зі звичайними нуворишівськими витребеньками: чиїмись фамільними портретами, натюрмортами, вазами та іншими репліками й репродукціями, купленими як оригінали за вигідною ціною. Всьо як у Луврі, одним словом.

	Вечірка поступово набувала диких обертів. Натовп нас-підлітків носився і мотлошився півтемними коридорами й тьмяно освітленими залами, видивляючись, що би ще десь пересунути чи просто помацати.

	Блідий, кучерявий і довговолосий нащадок хазяїв хоч перелякано, а все ж бігав укупі з усіма — стиснувши зуби, надолужував згаяне у здобутті популярності серед хамовитих однолітків.

	І тут мені раптом згадалися слова його товстого червонопикого тата перед від’їздом:

	— Тільки ж дивись, щоб ніхто не поліз у сейф за картиною.

	Була та картина портретом, пейзажем чи натюрмортом із провансальськими соняшниками, не важливо. Головне, що за нею, як і годиться у готичному кіні, була якась потаємна схованка. І ясно, що хтось мусив туди зазирнути. Мене якось навіть і не здивувало, що замість сейфу за картиною виявився холодильник.

	Звичайний такий, повнорозмірний.

	Середні і верхні полиці його не являли нічого цікавого, і я полізла у правий піддон — той, що зазвичай для овочів і особливо смердючих продуктів.

	У піддоні лежала одна-єдина міцно заморожена пласка рибина штибу камбали. Червона й зі щупаками на голові, такими собі типу океанічними дредами.

	«Нічого цікавого» — вирішила я й затраснула піддон назад, углиб. Але не до кінця. В щілину потрапило двійко волосків-щупаків. І в ту ж мить вони заходилися ворушитися. Рибина тонко і противно запищала.

	— Ти шо, розморозила відьму? — без особливої цікавості спитав хтось, хто якраз проходив повз. — Ну ти даєш. Іди, хоч її внукові скажи.

	Я з жахом дивилася на піддон, що трясся й ворушився, але жах був головно від того, що тепер мені точно буде «ата-та» за те, що полізла за табуйовану картину.

	Тим часом баба-риба таки випручалася з піддону й, плямкнувши, виплигнула на підлогу. Вичавлюючи з себе сварливі хрипи, на куцих своїх ніжках, що бозна- звідки взялися, вона погналася за мною. Бо я ж, звісно, ще раніше почала відступати. Рухалася та відьма не надто зграбно, нешвидко, однак вельми погрозливо ворушила на ходу своїми патлами-зміюками.

	— Гей, альо, ходи-но свою бабу запхай у холодильник! — намагалася я докричатися до її субтильного нащадка з якимсь водянистим, як тепер стало ясно, обличчям.

	Ну й дурна. Слід було б, як то радить дядько Юнґ (уже поза сном), схопити її в міцні обійми, як немовля, й загадати бажання чи просто запитати щось важливе. (А може, я її й хапала, але спитати забула, бо морожена камбала під теплі груди — якось бе-е...)

	— Ой, який сон мені снився, — каже Явдоха, прокинувшись, — але розказати тобі зможу тільки через півгодини.

	— Це, типу, після дванадцятої, щоби сон не збувся? — стримуючи посмішку, вточнюю я.

	— Ага.

	...На її нічному столику вітер із прочиненого вікна тихо ворушив сторінки «Вступу до психоаналізу» Зиґ- мунда Фройда.

	*

	Сни обов’язково збуваються — але здебільшого тільки в наступних снах.





	Анатолій КИЧИНСЬКИЙ

	Народився 4 квітня 1950 року в Преображенці на Херсонщині. Поет, художник. Закінчив філологічний факультет Херсонського педінституту та Вищі літературні курси при Московському літературному інституті.

	Автор поетичних книжок: «Вулиця закоханих дерев» (1976), «Світло трави» (1979), «Землі зелена кров» (1982), «Листоноша - земля» (1985), «Повторення непройденого» (1990), «В гості до мами» (1991), «Жива і скошена тече в мені трава» (1999), «Бджола на піску» (2003), «Пролітаючи над листопадом» (2004), «Танець вогню» (2005), «Срібна голка і нить золота» (2010).

	Лауреат літературної премії ім. Бориса Нечерди.

	Лауреат Шевченківської премії. Мешкає у Херсоні.

	СНИ З ПЕРЕТІКАННЯМ У РЕАЛЬНІСТЬ

	«Льотчик, льотчик, покатай! Льотчик, льотчик, покатай!» — кричала зграйка дітлахів, супроводжуючи поглядами кукурудзник, який час від часу пролітав над нашим селом, і чомусь найчастіше над моєю хатою. Та всі наші прохання були марні — гул літака поглинав їх над самою землею.

	Аж якось літак хитнув крильми, зробив широкий розворот і почав спускатися на нашу вулицю. Колеса торкнулися пилюги — і хвіст куряви потягся за крилатою машиною, до якої ми з радісним галасом полетіли наввипередки. І я прибіг перший. Льотчик простяг мені руку, я вхопився за неї і вмить опинився в кабіні. Літак розігнався вулицею і почав підніматися в небо... І лише через багато років до мене дійшло, що все це було не в реальному житті. Вперше АН-2 я побачив, і навіть доторкнувся до нього, коли був уже восьмикласником. Від того, баченого уві сні, він нічим не відрізнявся.

	А якось уві сні я побачив незнайомку-ровесницю. Чорнява, смаглява, й така мила, така гарна, що хотілося доторкнутись і вмерти од такого щастя. А через кілька днів бере мене тато з собою в Каховку на базар, після чого ми заїжджаємо в якесь сусіднє село на запрошення татового знайомого. Хвіртка відчиняється, йдемо стежкою до хати, а на стежці — вона. Чорнява, смаглява, і така мила, така гарна... Подих перехопило... «Мені тринадцятий минало...»

	За спиною в мене стіна, схожа на Берлінську, біля якої довелося побувати. На ній, мов на екрані, миготять

	якісь документальні кадри і з’являється напис ВОЧА- БРОГ. Сниться якесь людське збіговисько. Притиснутий до мене натовпом малий циганчук, дивлячись мені в очі, якось хитро й нахабно посміхається. І раптом — о, Боже! — я відчуваю, як він нишпорить по моїх кишенях. А тіснява така, що протиснути свої руки до своїх же кишень, аби їх якось перекрити, неможливо. Тоді я хапаю циганчука за шию і намагаюся добряче його вщипнути. Та зусилля мої марні: з нахабною по-смішкою він продовжує чистити мої кишені. Я щипаю ще сильніше, і раптом чую крик дружини: «Ой! Боляче! Що ти робиш?!». Виявляється, я її за лікоть так ущипнув, що потім кілька днів синець не сходив. А вранці вона мені саркастично каже: «Твій сон дуже символічний. Ти в ньому уособлював народ, а циганчук — нашу владу. Однак злість ти зігнав на мені».

	У легковику нас троє. Начебто всіх я знаю. Кузов відкритий. Над нами тільки небо — жодної хмаринки, голубе-голубе... І раптом бачу, як з небесної висоти уповільнено падає — ні, не падає — опускається трішки навскіс, мов пір’їнка за найменшого подиху вітерця, кінь — білий-білий, білішого не буває. Усе нижче... нижче... Приземлитися йому не судилося, бо, надзвичайно вражений побаченим, я прокинувся.





	Андрій КОКОТЮХА

	Народився 17 листопада 1970 року в Ніжині на Чернігівщині.

	Письменник, журналіст. Закінчив факультет журналістики Київського держуніверситету ім Тараса Шевченка.

	Автор книжок: «Шлюбні ігрища жаб» (1999), «Повернення сентиментального гангстера» (1999), «Мама, донька, бандюган» (2003), «Повзе змія» (2005), «Темна вода» (2006), «Зоопарк, або Діти до 16 років» (2006), «Легенда про безголового» (2007), «Чужі скелети» (2009), «Пророчиця» (2009). Детективи для дітей: «Рік пригод», «Таємниця козацького скарбу» (2010). Дипломант літературних конкурсів «Золотий Бабай» та «Коронація слова». Мешкає у Києві.

	Я, КАБАН І ДЕРЕВО

	Я сиджу в густих кущах.

	Із кущів у мій бік вибігає сірий кабан.

	На кабана зверху падає велике гіллясте дерево.

	Я прокидаюся.

	Будь-який сон живе недовго, хоча може визначити або течію дня нинішнього, або — перебіг власного життя. Одначе вже до сніданку, а в деяких випадках — до обіду, сон, яким би він не був, розвіюється, забувається, перетворюється на дим, іде за вітром. Добре, якщо ви, як оце я, вірите в сни, гороскопи, прикмети та інші забобони та встигнете, доки пам’ять тримає спогад про сон, перевірити його значення.

	Гола жінка, багато голих жінок — це сниться най-частіше, проте зовсім нічого не означає, окрім того, що ти далі лишаєшся мужчиною.

	Дупло в зубі — проблеми в родині.

	Грязюка та купка лайна — неодмінно до грошей.

	Вода, чиста, прозора, іти в ній з головою — здійснення мрій, зміни на краще.

	Розбитий посуд — до зруйнованих планів.

	Ось тільки все це так чи інакше сниться нам час від часу. З різними проміжками все це сниться кожному з нас і має своє відображення в реальному житті.

	Але всі ці житейські закони до сновидінь не мають жодного стосунку. Тлумачення подібних снів, мов бабине пророцтво: сьогодні або дощик, або сніг, або буде, або — ні. Зрештою, не обов’язково навіть бачити сни, аби розуміти всю непередбачуваність реального життя, непередбачуваність власних перемог, фатальну приреченість на власні помилки та їхнє виправлення, якщо ти, звісно, розумний чоловік. Сни — лише додаток до нашого життя, його частина, та в жодному разі — не кермо.

	І все ж таки —

	Я сиджу в густих кущах.

	Із кущів у мій бік вибігає сірий кабан.

	На кабана зверху падає велике гіллясте дерево.

	Я прокидаюся.

	Єдина картинка, що наснилася мені, яка чомусь сидить у пам’яті вже три десятки років. Ба більше: я точно пам’ятаю, коли саме все це мені наснилося. День календаря в голові не зберігся, проте місце й рік — так.

	У той рік загинув батько, ми перебралися на нову квартиру, будинок лиш здали, тому опалення не всюди ввімкнули. Велика кімната виходила вікнами та стіною на вулицю, не захищену від вітрів, ударили забуті тепер морози, тож ми всі спимо в маленькій кімнаті, так званій спальні, хоча — яка «спальня» і яка «вітальня» в типовому двокімнатному радянському раю...

	Мені стелять на розкладачці. Кладуть перину, тоді — з таким трудом куплену десь в нетрях службового входу ніжинського універмагу під назвою «Універмаг», дають нову подушку та ватяну ковдру. Перед сном можу почитати, поставивши настільну лампу біля голови на табуретку.

	Що читав — не пригадаю, заснув швидко. А прокинувся не тому, що треба вибиратися з-під ковдри в школу, а через побачене —

	Я сиджу в густих кущах.

	Із кущів у мій бік вибігає сірий кабан.

	На кабана зверху падає велике гіллясте дерево.

	Чому саме таке видиво — не знаю досі. Нині доступні тлумачні сонники, і не так давно, вкотре загадавши цю картинку, заглянув до одного з них, аби дізнатися, що означають кабан та дерево.

	Дізнався.

	Тепер це не має значення. Бо так і не можу зрозу-міти, чому з усіх нічних кошмарів, еротичних візій, смішних картинок, польотів та пірнань уві сні досі переслідує мене лише оте, підліткове, побачене в рік батькової смерті...





	Євгенія КОНОНЕНКО

	Народилася 17 лютого 1959 року в Києві.

	Письменниця, літературний перекладач з англійської та французької мов, науковий співробітник Українського центру культурних досліджень. Закінчила мехмат Київського університету ім. Т. Шевченка та французьку філологію Київського ін-ту іноземних мов. Учасник міжнародних культурологічних і наукових форумів в Україні, Франції, США, Польщі, Фінляндії, Росії тощо. Авторка збірки поезій «Вальс першого снігу» (1997), повісті «Сестра» (1996), книги оповідань «Колосальний сюжет» (1998), романів «Імітація» (2001), «Зрада. ZRADA made in Ukraine» (2002), «Ностальгія» (2003), «Жертва забутого майстра» (2007), збірок новел «Без мужика», «Новели для нецілованих дівчат», «Повії теж виходять заміж» (2005), збірки новел та есеїв «Книгарня «ШОК» (2009). Мешкає в Києві.

	один дитячий сон

	Я майже не бачу снів. Моя бабуся вчила мене забувати сни. Вона завжди казала: тільки-но прокинешся вранці, глянь на вікно, і сон забудеться. Але якщо сон все-таки запам’ятовувався, мене вчили не надавати значення сновидінням: «Спиться-сниться». Очевидно, моя бабуся мала добрі наміри: щоб дитину не мучили страшні сни, краще хай дитина живе з усвідомленням того, що сни — це дурниці. Мене вдома вчили сміятися з жінок, які збиралися й переповідали одна одній, що кому наснилося, мовляв, це дурниці, краще б більше читали книжок і ділилися, що хто прочитав.

	Я так і живу, і така важлива сфера самопізнання, як сни, назавжди закрита для мене, адже дитячі настанови перебороти дуже важко.

	Але колись мені таки наснився яскравий сон, який, попри всі рекомендації дорослих не забувся й пам’ятатиметься, скільки житиму.

	Коли я була дитиною, ми займали дві маленькі кімнатки в комунальній квартирі в Старому Києві. У будинку був чорний хід, який вів у подвір’я, куди мене не пускали, мовляв, там брудно і нецікаво — певне, так воно й було. А мені дуже хотілося подивитися, що там.

	І от одного дня, а точніше, однієї ночі, мені наснився сон. Ніби ми з бабусею пішли гуляти, вийшли з під’їзду того будинку, і я упрохала бабусю обігнути будинок і зайти у подвір’я, хоч насправді туди можна було потрапити лише через чорний хід. Але уві сні я потрапила туди, обійшовши будинок, і побачила, що там яскраве синє море й білі вітрильники, така краса, що очей не відвести, ніколи не забуду відчуття завороженої краси в тому сні, яке рідко переживала наяву. Це тривало недовго, бо бабуся відразу повела мене звідти.

	Коли переповідаєш сон, то неодмінно закінчуєш розповідь тим, на чому прокидаєшся. Я не пам’ятаю, як я прокинулася після того сну. Більше того, той сон змішався з моїми ранніми дитячими спогадами, і я певний час думала, що в подвір’ї того будинку насправді безмежне сонячне море й вітрильники, тільки туди чомусь не можна ходити. Згодом я зрозуміла: це наснилося, адже в київському подвір’ї, на жаль, не може бути моря.





	Ліна КОСТЕНКО

	Народилася 19 березня 1930 року у Ржищеві на Київщині. Поетеса, культуролог. Випускниця Московського літературного інституту (1956). Авторка поетичних книг: «Проміння землі» (1957), «Вітрила» (1958), «Мандрівки серця» (1961), «Над берегами вічної ріки» (1977), «Маруся Чурай» (1979), «Неповторність» (1980), «Сад нетанучих скульптур» (1987), «Вибране» (2009), «Берестечко» (2009), «Гіацинтове сонце» (2009); збірки віршів для дітей «Бузиновий цар» (1987); роману «Записки українського самашедшого» (2010, готується до друку). Авторка низка літературознавчих та культурологічних розвідок. Лауреат Шевченківської премії, премії Антоновичів (США), премії ім. Франческо Петрарки (Італія). Почесний професор Національного університету «Києво- Могилянська академія». Мешкає в Києві.

	ДУБЛІ ДЕННИХ КОШМАРІВ

	* * *

	Якийсь такий цирк без купола. Арена.

	Жонґлери жонглюють німбами святих.

	Святі сидять серед публіки, без головних уборів, один заплакав. Німби літають, нанизуються, як бублики, мерехтять, зблискують.

	Публіка аплодує.

	На арені блазень приміряє німби.

	Святим видають по капелюху.

	* * *

	Звідкись випала пташка на асфальт. Тріпотить крильцями і не може злетіти. Я до неї, а вона дивиться людськими очима, а в грудях у неї циферблат, годинник. Хочу підняти, вона важка на долонях. Маленька, клубочок пір’я і пуху, а годинник тягне донизу, не дає злетіти.

	* * *

	Сон чорнобильський, після експедиції в Зону.

	Згарище, попіл. Шмат стріхи навис над комином, як брова Сатани. Місяць висвітив закут руїни, там у темряві щось ворушиться. Ніби є хтось живий.

	А звідти й справді вилітає стара бабуня в кептарику, я її бачу в спину, вона облітає комин, піднімається у пролом стелі, повертає голову якось дивно. А то не бабуня, а сова у кептарику.

	Я ще здивувалася — а чому в кептарику, тут же Полісся, мала б бути у кожушку чи в свиті. І як це може людина повернути голову на 180 градусів? А сова може.

	* * *

	Десь високо в небі, у космосі, висить годинник, з тих старовинних, великих, з гирками й маятником — як місяць уповні. А я вхопилася за маятник, як Руслан за бороду Чорномора, і хитаюся разом з ним на весь розмах його амплітуди. Руки затерпли, от-от зірвуся. Але боюсь озирнутись на Землю, бо, може, її вже нема.

	* * *

	Таке щось сниться, хоч не засинай. То стежки перетворюються на гадюк, то у зруйнованому храмі йде відправа. А цієї ночі привидівся інопланетянин, і жахливий, містичний, і по-своєму прекрасний, як він з'явився із грому, з полум'я, і як всі люди припали обличчями до змерзлої землі, охопивши голови руками, щоб він їх не помітив, просто вросли у землю між голими сірими деревами. Чую його кроки. Все. Кінець. Він уже поруч. Я затуляю обличчя руками. Але чомусь такий лагідний дотик! Він повертає мою голову обличчям до себе, пам'я-таю лише жмут світла і що він сказав: «Те, що відкрила в собі, — закрий. Те, що закрила в собі, — відкрий». І зник. Прогуркотіла, стихаючи, ракета.

	Олег КОЦАРЕВ

	Народився 22 серпня 1981 року в Харкові.

	Поет, прозаїк, журналіст. Закінчив факультет журна-лістики Харківського національного університету. Автор поетичних книжок «Коротке і довге» (2003), «Цілодобово!» (спільно з Б.-О. Горобчуком та П.Коробчуком, 2007), «Мій перший ніж» (2009), «Збіг обставин під Яготином» (2009) та книжки оповідань «Неймовірна Історія Правління Хлорофітума Першого» (2009).

	Мешкає в Києві.

	НЕЙМОВІРНІ ПРИГОДИ РОБІКА

	Мені снилося, що я — Робік, герой мультика «Супер- книга» (такий червоний робот з хрестом на пузі). Тільки живу я в Чехії за часів Сталіна. У мене було дві маленькі племінниці, й одна з них через якісь лікувальні потреби мусила вживати наркотики. І ось одного сонячного ранку я побачив, як до мене біжить друга моя племінниця й радісно кричить:

	— Урррррааааа! Сталін видав указ — і тепер моя сестричка зможе приймати наркотики легально!!!

	Я теж зрадів. А потім — за те, що маю таку балакучу племінницю — мене заслали до Сибіру на три роки. Повернувшись із заслання, я то жлуктив пиво в якомусь підземному генделику, то ходив красивими празькими дахами...

	Олег КРИШТОПА

	Народився 12 вересня 1978 року в Івано-Франківську. Закінчив Івано-Франківський технічний університет нафти і газу. Прозаїк, есеїст, журналіст.

	Один з авторів проекту журналістських розслідувань «Закрита зона».

	Автор прозових книг: «Сурдокамера» (2001),

	«Мистецтво склеювати черепки» (2002),

	«Кохання, секс і смерть гарантовані» (2006), та книжки «Усі жінки курви» (2009), що вийшла лише в інтернет-версії.

	Мешкає в Києві.

	СНІГ УЛІТКУ

	Це почало снитися мені у старших класах школи і переслідує дотепер. Сон з’являється у першій декаді червня і триває до кінця серпня. У перші роки — мало не щодня, тобто щоночі.

	Улітку мені сниться сніг улітку. Спочатку це було щось на зразок приватного фільму катастроф. Нічний апокаліпсис. Я стою на маленькому залізному балкончику, 5-й поверх п’ятиповерхівки. Дивитися вгору боляче, настільки усе біле. Сніг уже підступається до ніг — довкола тільки велика біла рівнина. А він усе падає й падає, причому якимись великими лапатими брилами. Ще трохи — і я та всі ми опинимося під великим товстим білим шаром. Кінець світу вже от-от. Всесвітній сніговий потоп. «Цього не може бути, не може бути, це сон», — кажу собі я. Страх примушує мене прокинутись. Але це — лише початок справжнього кошмару.

	Удень я розповідаю про нічне жахіття родичам, друзям, знайомим. Шукаю у цьому сні якогось знаку, він мусить щось означати. Сніг знову сниться, кожного разу інакше. І ось чергове пробудження. Мене будить хтось із родичів, здається, мама. Вона збуджена, але намагається стримати своє хвилювання. «Ти весь час розказував про свій сон — сніг улітку, — каже вона. — Воно справдилось». Я схоплююся на ноги, біжу до вікна. Надворі сонце, відчувається, що день буде теплий. Я опускаю погляд вниз і бачу, що асфальт притрушений чимось білим, ніби крупою. Подекуди сніг уже розтанув. Я думаю, що це можливо. Уночі було дуже холодно і випало трохи снігу. Зараз він тане. У це важко повірити, але таке, напевно, буває. І все ж щось підказує мені, що такого все одно не може бути. Раптом сонце заступає хмара і з неба починає падати сніг. Таки сон, думаю я. Намагаюся прокинутись, але не можу. Навіть якщо й сон, то дуже реальний, і з нього неможливо вибратися. Страх стає просто нестерпним. Я роблю ще одне зусилля — і ось, нарешті, я сиджу в ліжку, спітнілий і засапаний, з відкритим від крику ротом. До кімнати заходить перелякана мама. «Що сталося?» — запитує вона. «Знову кошмар. Знову сніг влітку», — відповідаю я. Мама хитає головою. «Що сталося?» — питаю вже я. «Нічого страшного. Не лякайся, просто сніг таки випав». Сон? — вагаюся я. За мить прокидаюся таки насправді, але відчуття втрати різниці між сном і реальністю стає нестерпним.

	Сон переслідував мене і ставав щоразу вигадливішим, щоб налякати. «Я просто сплю... — кажу собі я. — Нічого страшного». У цей момент сніг доповнюється ураганом. Вітер вибиває шибки в кімнаті. Стає дуже холодно. Сніг вривається в хату, обліплює мене, і я знову з криком прокидаюся. Прокидаюся? Швидше переношуся в інший кошмар, з іншим снігом влітку.

	Так тривало щоліта до літа 1996-го року. Кошмари стали дуже страшні, яскраві й вигадливі. Літо було холодне. Старі люди розповідали, що пам’ятають таке наприкінці 40-х чи на початку 50-х, тоді теж було так холодно, аж поки вночі не випав сніг. Люди тоді ходили по полю з ниткою і збивали сніг з колосків. Хто так робив, залишився без урожаю. Лінивим пощастило.

	Дощило, температура опускалася до +5 градусів. У ніч на Івана Купала кошмар був найжахливіший. На той час я вже й боявся засинати, сидів допізна, і, напевно, просто не помітив, як таки заснув, сидячи, з якоюсь книжкою в руках. Уві сні я продовжував боротися зі сном, сидячи з книжкою в руках. За вікном завивав вітер. Раптом почалися перебої з електрикою. Лампа потьмяніла, кілька разів блимнула і згасла зовсім. Я відклав книжку і підійшов до вікна. Нічого не побачив, але відчув — почалося Кінець світу таки став реальністю. Не було жодної рятівної думки про те, що це сон. Все було надто реально. Я не бачив снігу, тільки знав, що він падає. Жодні загони рятувальників не могли нічого вдіяти з неминучим. У цьому — останньому — кошмарі нічого не відбувалося. Але він тривав найдовше. Я прокинувся на світанку від дикого холоду. Падав дощ. За кілька годин я дізнався, що у Ворохті і Верховині падає мокрий сніг. Ще за день почалося потепління, літо повернулося. Кошмар на якийсь час відступив. Іноді він повертається, але вже не так яскраво і страшно, як тоді.





	Галина КРУК

	Народилася ЗО листопада 1974 року у Львові.

	Поетка, прозаїк, філолог-медієвіст.

	Кандидат філологічних наук, доцент кафедри української літератури Львівського університету ім. Івана Франка. Авторка поетичних збірок «Мандри у пошуках дому» (1997) та «Сліди на піску» (1997).

	Лауреатка премії ім. Богдана-Ігоря Антонича.

	Мешкає у Львові.

	Сни мені сняться зрідка, принаймні, я рідко пам’ятаю їх, коли прокидаюся. Проте бувають сни, які не забуваються і ходять за мною упродовж якогось часу, викликаючи неспокій і незрозумілий внутрішній трем. Ніби якісь двері привідчцнилися переді мною, мені дозволили зазирнути в шпарину, побачити щось, але все відбулося так швидко, фрагмент побаченого настільки незначний, що розтривожена уява не може відтворити за ним усієї картини.

	Якось я їхала потягом до Вільнюса, де разом із ли-товськими відеохудожниками та музикантами ми мали знімати поетичні відеокліпи. А позаяк усе відбувалося у час найбільших зимових морозів, у вагоні було майже порожньо — я і старший пан навпроти. Врешті, передчуваючи, що наступний день буде нелегкий, я заснула. Я завжди сплю добре в транспорті, навчилася під час своїх численних подорожей. І тут, власне, мені приснився цей сон. Снилося, ніби я стою на порозі якогось невідомого будинку і дивлюся всередину. Видно мені досить небагато — вхід із коридору в іншу кімнату, до якої ведуть двері під аркою, і саму кімнату з величезним вікном навпроти дверей. Все тоне в драглистій напівтемряві, ніби назовні запав вечір, але в кімнаті з якихось причин ще не ввімкнули світла. Вікно завішене легкою фіранкою, яка час від часу тріпоче від протягу, ніби палахкотить. Дивно, що я не роблю жодного руху, просто стою на порозі і дивлюся, відчуваючи все довкола з такою гостротою і повнотою, якої практично ніколи не буває в реальності (маю на увазі нічим не змінену реальність). І бачу я — точніше, навіть не бачу, а просто вгадую по обрисах — велике двоспальне ліжко посеред кімнати. Звичайне ліжко, доволі типове для звичайного інтер’єру. А на ліжку — дві фігури — одна лежить випростана, а інша — напівсидить, ніби простягаючи до мене руки. І я точно знаю, хоч не можу цього бачити в темряві, що це двоє чоловіків, і в мене не викликає жодного здивування, що вони тут лежать обоє на цьому ліжку, бо я розумію, що вони не разом, бо один із них — мертвий, а інший — близький до цього.

	І навіть це мене не дивує. Я тільки намагаюся зі свого місця у дверях (бо не можу увійти до кімнати, тільки ось так, з порога) зазирнути в очі того, що напівсидить, простягаючи у мій бік руки, але намарно — в його очни- цях зяє густа чорна темрява. Щось підказує мені — абсолютна темрява. І ось так нерухомо я стою, здається, неймовірно довго, весь мій сон — і нічого не діється, тільки фіранка червоно лопотить, і темрява густа, хоч ріж її, і тиша, як вата у вухах.

	Саме від цієї нестерпної тиші я прокинулася, внутрішньо ошелешена від сну. Нібито нічого в ньому не було такого, але не покидало враження, що бридкий липкий страх заповз у мене, доки я спала, і скрутився калачиком десь унизу живота. І кожним своїм порухом я будила його, викликаючи з пам’яті ту дивну кімнату з двома чоловіками.

	Тим часом виявилося, що ми саме під’їхали до якогось кордону (чи то білоруського, чи то литовського). Чоловік на полиці навпроти теж прокинувся і розтирав заспану щоку.

	— Дивний сон приснився мені щойно — несподівано сказав він. — Ніби прийшла до мене в гості моя баба, та щось мені так розказує поспіхом, ніби боїться, що не встигне. А я малий такий, у штанях братових, завеликих, баби не слухаю, думаю собі — не мого то розуму діло... Дивно, а баби вже років з 60 як нема, ніколи мені раніше не снилася, а тут — як жива, отак, як я з вами говорю. Чого б то раптом?..

	І він замовк, ніби занурився у якісь свої дитячі спогади, а в мене перед очима все стояла та кімната: густий півморок, арка над дверима, двоє чоловіків на ліжку.

	Мешкати я мала у маленькому родинному готелику «Саулєс намаі» (що в перекладі з литовської означає «Дім сонця»). Я приїхала туди, подзвонила в двері. На порозі зустрів мене власник готелю — високий чоловік середнього віку. Він показав мені мою кімнату і в кількох словах пояснив, як доїхати до місця, де мене вже чекали інші учасники проекту. У нашому розпорядженні постійно було 3-4 камери, які знімали все, що могло придатися для роботи над кліпами. Мене не по-кидало те моє сонне видиво, воно ніби повсякчас стояло в мене за плечима. Як особа доволі безпосередня, я відразу розповіла його всім, описуючи усе до найдрібні- ших деталей. Камери були ввімкнені, розповідь записана. Хлопці навіть почали розвивати доволі фривольну тему двох чоловіків в одному двоспальному ліжку і жінки, яка не ризикує до них приєднатися.

	А пізно ввечері, коли ми повернулися в готель, виявилося, що господар дому, той, який уранці відкривав мені двері, несподівано помер. Серцевий напад. І це при тому, що він раніше, як казали, ніколи не скаржився на серце. Ми всі раптом принишкли, якось важко було почуватися інакше у цьому будинку, бачити заплакані очі дружини і доньки господаря. Самі вони мешкали на першому поверсі цього будинку, а два верхні поверхи були відведені під готель. Наступного дня після зйомок ми вирішили висловити співчуття людям, які приймали нас у своєму домі в такий важкий для них час. Спустилися на перший поверх вузенькими східцями, місця всім не вистачало, тож мені довелося стояти в коридорі. Я поглянула поперед себе і зрозуміла, що в мене і іа голові ворушиться волосся — я бачила арку над дверима, кімната тонула в густій напівтемряві, посеред кімнати на звичайному двоспальному ліжку лежав покійний. Горіли свічки, були квіти, але то було вже не суттєво. Мені вистачало тих подробиць, які я пам’ятала зі свого сну.

	Я почувалася незрозуміло причетною до того, що трапилось. Ба навіть більше — я почувалася відпові-дальною, так, ніби мені повідомили щось важливе, а я не зрозуміла і не зуміла передати це іншим. Я чулася зовсім по-дурному — так, ніби знала усі букви, але не змогла прочитати слова. Зовсім безпорадна. Найбільше мене непокоїв тепер той другий із мого сну — майже покійник. Здавалося, що від мене щось залежить, що я можу його якось про це попередити, застерегти, але пробуй, знай, хто це — обличчя його я не бачила, навіть очі ховалися в глибині очних ям. І що більше я думала про це, тим безпораднішою чулася, навіть, пам’ятаю, подзвонила додому, аби з’ясувати, чи всі живі-здорові. Зрештою, заспокоїла себе тим, що все таки той другий чоловік у моєму сні був ще живий. І може, нічого злого йому не станеться. Може, той мій висновок, що він «майже мертвий», базується на хибних засадах, може, він просто має такий поганий вигляд, а чорнота довкола очей — бо невиспаний (буває ж так, правда?). Або — що він близький до покійного, а я випадково зарахувала його до нежильців на цьому світі. Страшна річ — такі сни. Дійшло до того, що я почала пильно придивлятися до кожного чоловіка — ану ж раптом вгадаю у ньому того, другого. Ну добре, а якщо раптом якось вгадаю, то що — скажу йому: «А ви мені снилися в ролі покійника»? Словом, маячня.

	Минав час, я вже навіть повернулася з Литви додому, навіть уже перестала думати про той сон, бо все довкола було гаразд і всі, на щастя, були живі. Уже навіть списала все це на випадковий збіг обставин, бо так завжди простіше змиритися з тим, чого не можеш зрозуміти. А десь за тиждень литовці написали про те, що у своїй квартирі трагічно загинув при пожежі один з учасників нашого проекту (він володів такою унікальною манерою співу — камлання). Пам’ятаю, всі по черзі допомагали йому йти, коли ми змінювали місце зйомок, бо він був незрячий. Чоловік із абсолютною темрявою в очах, якого я бачила вві сні, але не впізнала в реальності. Не попередила. Не застерегла. Меа culpa. Я думала про це і згадувала фіранку, яка так червоно палахкотіла в моєму сні.





	Андрій КУРКОВ

	Народився 23 квітня 1961 року у смт. Будогощ Ленінградської області в Росії. З раннього дитинства живе в Києві. Закінчив Київський державний педінститут іноземних мов. Письменник, журналіст, кіносценарист. Працював на кіностудії 0. Довженка, викладав у Белл Колледжі (Кембридж, Англія). З 1988-го - член англійського ПЕН-клубу. Член Європейської кіноакадемії та постійний член журі премії Європейської кіноакадемії «Фелікс».

	Автор книг «Не приведи меня в Кенгаракс» (1991), «11 нео-быкновенностей» (1991), «Бикфордов мир» (1993), «Смерть постороннего» (1996), «Пикник на льду» (1997), «Добрый ангел смерти» (1997), «Милый друг, товарищ покойника» (2001), «Последняя любовь президента» (2004), «Любимая песня кос-мополита» (2005), «Ночной молочник» (2007), дитячої книжки «Приключения чепухоносиков»та інших. Мешкає в Києві.

	Йшов я полем і здавалося, що земля мене трошки підкидає. А поле спочатку рівненьке було, а потім почало потроху вгору підніматись. Став і я полем вгору підніматись. Бачу — попереду трактор їде: колеса величезні, а хто ним керує — не видно. Став я того трактора наздоганяти. А поле все крутіше вгору піднімається. Дивлюся на трактор і думаю, що ось-ось перекинеться він, бо не може машина під таким кутом угору їхати. Але трактор продовжував рухатися вгору. Стало мені страшно за водія, побіг я за трактором. Наздогнав його, скочив на підніжку і бачу — за кермом хлопчик років десяти.

	— Ти куди? — я йому. — Перекинешся зараз!

	— А мене батько навчив не перекидатися! — спокійно відповідає він.

	— Як це він тебе навчив? — дивуюсь я.

	— Підкидав мене з дитинства, аж поки я навчився назад не падати.

	— І куди ж ти тоді падав?

	— В інше місце.

	А поле вже зовсім угору пішло, наче стіною стало між землею і небом. А трактор продовжує видиратися по ньому. Відчуваю, ще мить — і я полечу вниз, а потім зверху на мене цей трактор з хлопчиком упаде.

	— Розвертайся! — кричу я хлопцю.

	— Чого це? — відповідає він. — Мені треба до кінця поля доїхати і подивитись, чи там огірки зійшли.

	— Які огірки? — кричу. — Ти що — здурів? Звідки на небі огірки?

	— Сестра моя садила, попросила подивитись.

	Стало мені раптом страшно. Кинув я очима на небо,

	а там, де раніше небо було, тепер поле розореною землею чорніє. Замружився я, покрутився на матраці, повернувся на бік і знову заснув.

	Очі в сні відкриваю — знову трактор, і той хлопчик за кермом. Тільки тепер трактор по нормальному полю їде. Втомився я на підніжці трактора їхати. Зіскочив на землю і назад пішов. Тихо раптом стало.

	Йшов я по тому полю до самого ранку. Аж доки не прокинувся. А коли прокинувся — ноги заболіли. Ледь до кухні дійшов. А на столі в кухні огірки лежать, штук з десять. І папірець з дитячими каракулями. Узяв я його в руки.

	«Приходь ще, я тебе навчу назад не падати. Вася»

	«Добре, — подумав я. — Нехай навчить. Бо давно я нічого нового не вчився, а так хочеться!»

	Вкусив я зеленого огірка і... нарешті таки й справді прокинувся.

	Марія КУЧЕРЕНКО

	Народилася 6 вересня 1958 року в Боярці на Київщині. Поетеса, журналіст, редактор. Випускниця Київського педагогічного інституту. Член НСПУ з 1990 року.

	Авторка поетичних збірок:

	«Чарівний клубок» (1986),

	«Соло на тятиві» (готується до друку).

	Мешкає в Боярці.

	ТІЛЬКИ ВІТЕР ЗНАЄ ВСЕ

	Пам’ятаю, в дитинстві на мене магічно діяло настання сутінків — ота коротка, майже невловима, мить переходу дня у ніч, коли твій дух, наосліп обмацуючи останні мури реального світу, розпачливо намагається з’ясувати свою присутність — мов тут і не тут. Саме в цю пору якось особливо гостро відчувалася ще не усвідомлена розумом крихкість життя і власна безпорадність...

	Сутінки стають дедалі густішими. їхні хвилі, м’які й теплі, підхоплюють і несуть... несуть... Мені тепло й затишно, мов грішнику в Едемі між райських птиць. Останнє, що чую — голос стрижів за вікном і монотонне цокання годинника на стіні. Однак усі ті звуки вже долітають здалеку, немов крізь грубу повсть. Одного тільки не збагну: звідки ця свіжість? Звідки в кімнаті вітер? Гострий, пронизливий... і безголосий. Тиша така, що розриває скроні від гупання крові.

	Моя стара-престарезна школа, порожня, безмовна. Облуплені підвіконня, старезні двері, зіскочені з петель. Під ногами аж вгинаються столітні половиці. На всьому слід часу і руйнації... Вітер зривається, розносячи порожніми коридорами паперове клоччя з тоненьких учнівських зошитів, перекидає його, змішуючи з піском... пісок тріщить на зубах... Господи, як огидно тріщить цей пісок... Але ані хрускоту піску, ані скрипу половиць, ані голосу вітру... Як у Книзі Екклезіаста — день абсолютної тиші...

	Кватирка справді відчинена. Вітер шумно зачиняє її й відчиняє... зачиняє й відчиняє...

	Я переступаю поріг, відчиняю двері, а за ними — пустеля. Піски гарячими барханами підкотили під самісінький поріг. Просто неба в пісках чорніє бетон обгорілих багатоповерхівок. А ген там, на обрії, все іце лютує пожежа. Поодинокі зустрічні на мої запитання безмовно відвертають очі. Вони щось приховують від мене — здогадуюсь я. І раптом розпач, дикий нелюдський розпач: де м о ї? їх немає зі мною!

	«Ні, цього не може бути... тільки не зі мною... зі мною нічого такого не може трапитися, — запевняю себе. — Це сон, кепський сон. До того, як прокинутись, я будь-що маю змінити цей жахливий сценарій».

	І я таки справді змінюю сценарій сну. З дикого розпачу, з жаху, долаючи фантастичні відстані, стрімголов кидаюся в оте ніщо... надлюдським зусиллям вириваю з нього доньку... Дитина кволо звисає на моїх руках, бліда аж прозора, але — жива. І темрява замикається за нами, залишаючи в собі ще одну рідну для мене людину...

	Багато років поспіль я прокидалася з докором, що тоді невчасно прокинулась, що не встигла нічого змінити в сюжеті свого сну, а отже — й у сюжеті життя... А коли нічого не снилося — воліла не прокидатися.

	Звісно, дурна звичка читати книгу з кінця. А ще дурніша — безпорадно спостерігати, як над її сторінками збиткується вітер...

	*1



	> *



	І Ті

	Катя ЛЕБЕДЄВА

	Народилася 27 вересня 1982 року в Києві. Закінчила Інститут журналістики Київського національного університету імені Тараса Шевченка. Письменниця, авторка роману «Птаха Корабель» (2007).

	Мешкає в Києві.

	КРИВАВА СЕРЕДА ТА ІНШІ СНИ

	Береговий лід кришиться, ніби щось солодке. Ми спостерігаємо за цим здалеку, але поступово набли-жаємось, ніби нас несе фантастична ріка чи банальні роликові ковзани. Хто ти, той, що стоїть поряд зі мною? Обличчя нечітке, воно поєднує в собі риси багатьох — тих, кого знаю особисто, і тих, кого за посередністю медіа-середовища. З наближенням води чіткішають риси коханого. «Приємно познайомитись», — ніби волає до нього моє тіло, вигинаючись багірою, пантерою. Раптом — у джунглях опиняюся. Але ж так хочеться туди, де прохолодніше. І ось — знову лечу, але під нами з таємничим хлопцем, що поступово перетворюється для мене на єдиного, — не повітря, а лід. Ми пересуваємось на льодовому кораблі з кришталевими облавками (бортами).

	Сьогодні — кривава середа. Вона відбувається вперше, але знаю, що відтепер святкуватиму цей день. Я прокидаюся і п’ю мате. Смак не такий, як завжди. «Але ж це сон, усе правильно», — думаю я і, щоб зосередитись, дивлюся вниз. Замість червоної підлоги — галявина. Я стою десь біля дачі, і на траві лежить надзвичайне створіння. Воно мерехтить, його кольори — ніби у маркерів, але помножені. Це гібрид дикобраза (хоча й не уявляю, як той виглядає), і лемура, і желе. Тим часом кривава середа триває. Це той самий мій улюблений льодовий друг. Він відбиває від скляного чайника шматочок і ріже ним собі руку. Я ридаю. Потім ми кохаємось. На дивані з оленями, і я так багато про що думаю, але ніколи вже не згадаю, про що саме. Хіба що ситуація повториться, і можна навіть — без подробиць.

	Головне — аби був секс. Ми кохаємось, поки на тілі з’являються різноманітні маленькі ушкодження — синці, подряпини, а потім ідемо в театр. На сцені неабияку роль відіграє червона тканина.

	Сиджу в хатинці всередині дерева. Така, як у гобітів чи ведмедиків гаммі. Але атмосфера натомість не казкова, а брутальна. Я — брудна, заросла хутром. Здається, на мені зелена спідниця. Але відчуваю себе непогано — охоплює невимовна сексуальна жага, і я знаю, що ось- ось вона виллється. Двері — напівкруглі, дерев’яні — відчиняються у дуплі, і входить чоловік, у два рази вищий за мене. Але я удвічі нижча за нормальний людський зріст, можна сказати, карлиця, і тому чоловік здається високим. Він теж брудний, і хутро по всьому тілу скуйовджене, клаптями. Бачу його мовби напівпрозорого, і помічаю лише бажання. Воно в нас обох, і це надзвичайно приємно... Прокидаюся задоволена, і починаю думати про сукубів та інкубів, пригадувати про демонів, що приходять уві сні займатися сексом. Можу уявити, як така волохата істота задовольняє мене, і вона приходить, коли захочу, і так приємно, і раптом знову прокидаюся. Ковдра, вікно, денне світло. Це реальність, але задоволення лишилося.

	Найчастіше мені сниться вируючий життям базар. Однозначно, в якійсь арабській країні, і, звісно, поряд із морем. Так, це портовий базар, тут багато моряків, екзотичних товарів та обманів. Сьогодні тут мій коханий, цього разу ми теж діти, але я — хлопчик, і він — теж хлопчик. Світ приправ, у якому живемо, примарний, а тому сон — без деталей. Ми — два маленькі хлопчики — мріємо потрапити на корабель, але — знаєте на Трухановому в Києві цю частину дороги, так звану заборонену зону? Це значно вглиб острова, ближче до Південного, ніж до Пішохідного мосту, і там є шматок залізничних колій з миттєвими потягами, огороджений білим парканом? Це сіре місце, сіре й дощове, сіре, просто сіре. Чому атмосфера сну так впливає на реальність після нього?

	Не знаю, на цьому потязі чи ні, на дерев’яному ко-раблі чи льодовій брилі, але врешті ми з коханим опиняємося в горах. Живемо у хатинці на самісінькій верхівці, поряд із заіржавілим підйомником, біля якого кожного дня у певний час, залежно від того, коли лягти спати, проходить бабуся із кошиком. Я заглядаю у нього і бачу частини людських тіл. На зрубах вони мерехтять, ніби лазери, пахнуть какао та імбирем. Гори — єдине місце, погляд на яке переносить у той самий стан, що й сон. Тому тут завжди так весело, і я вмовила поїхати сюди коханого; раніше він відпочивав на морі. «Ти така ніжна, моя люба», — каже він і пригортає до себе. Ми молоді і прекрасні. Він скидає одяг, але я не бачу тіла, все стає таке примарне, мов написано пальцем на розсипах приправ з арабського базару. Ми бігаємо, стрибаємо на верхівці гори, і я можу відчути себе будь- ким, і скидаю одяг, і раптом опускаю очі додолу і бачу, що я більше не жінка, що в мене з’явився член.

	Семен ЛИБОНЬ

	Народився 21 червня 1961 року в Києві.

	Закінчив філологічний факультет Київського держуніверситету ім. Т.Г. Шевченка. Письменник, журналіст. Входив до літературного гурту «Пропала грамота». Співавтор поетичної збірки «Пропала грамота» (1991) однойменного поетичного гурту (Юрко Позаяк, Семен Либонь, Віктор Недоступ).

	Автор роману «РапісоІЇБкі» (2006), виданого під псевдонімом Ріо Кундер.

	Справжнє його ім'я — Олекса Семенченко.

	Мешкає в Британії.

	ЗАКОН КОМПЕНСАЦІЇ

	Коли шановний упорядник звернувся до мене через facebook щодо снів, то дав два-три тижні на їхнє описання: «Вибач, що пізно, але Позаяк уже написав, тож маєш написати і ти у рямцях «Пропалої Грамоти». Я ж, погодившись, якось відразу усвідомив, що насправді мені давно вже начебто нічого не сниться взагалі, не кажучи вже про щось таке цікаве, як можуть очікувати від «творчої людини». Тож протягом кількох днів мені належало змусити тіло й душу до сніння цікавих снів.

	Але ситуація лише погіршувалася: морально налаштовуючи себе на сни, я взагалі спершу втратив сон, тим більше, що рівнобіжно почалися ще й Чемпіонат світу з футболу і мій улюблений тенісний турнір у лондонському клубі Queen’s. За пов’язаними з ними далеко не безалкогольними вечірками не було коли особливо спати, не те, що ще й снити щось та ще й пам’ятати про це.

	На якийсь третій-четвертий день розмовляв теле-фонно з улюбленою тітонькою у Києві. Вона сказала, що начебто відсутність снів є абсолютно нормальним явищем, яке мене безпосередньо стосується: «Існує закон компенсації: коли в людини цікаве реальне життя, як у тебе, бо ж ти постійно кудись їздиш, у тебе постійно якісь вечірки, прийняття, перегляди фільмів і далеко не нудна робота, — то такій людині не потрібні сни. Сни сняться, коли бракує реальних емоцій. Можеш їм написати, що тобі сниться море. Як ти спокійно пливеш через невеличкі хвилі приємної, чистої, теплої води, пещений сонячним промінням. Мені самій це часом сниться».

	І ось я вже на морі — саме надійшла відпустка — морі надзвичайному біля північно-східного узбережжя

	Сардинії навпроти архіпелагу Маддалена. За кольором кришталево-прозорої води Середземне море там нагадує совєтський одеколон «Русскій лєс». І — о диво! — першої таки ночі мені почало щось верзтися уві сні. Правда, ці марення видалися не дуже цікаві й доволі ординарні як на т. зв. митця. Але це вже початок!

	Наснився потяг, що несе мене десь над морем у Франції. Очевидно, я повертаюся з Каннського кінофестивалю, судячи з торби, яку маю з собою. Саме таку мені видали в прес-офісі цього року. І саме навколо цієї горби й закрутився сон. Чомусь мені спало на думку залишити її на сидінні в останньому вагоні і вирушити вперед до голови потяга. Уже в першому вагоні я усвідомлюю, що доїхав до своєї станції (мабуть, станція була Лондон, а може, й Київ) і що повернутися за торбою не встигаю. Там ще якось фігурував кондуктор, але не пригадую, чому. Чи то він мене закликав забути про ту горбу і якнайскорше виходити, чи навпаки — повертатися по неї. Але все завершилося тим, що я сиджу в засідці біля колії і чекаю, коли той потяг повертатиметься назад. Не думаю, що я збирався пустити його під укіс. Радше у планах було заскочити на ходу в останній вагон у сподіванні, що каннська торба ще там. Закінчилося це все чи не банальним піканням будильника.

	Наступного дня снилося щось ще нецікавіше й ще особистіше. Я їду в авті зі знайомою, щодо якої у реальному житті маю підступні плани. Вона за кермом і чомусь повертає авто весь час ліворуч — зовсім не туди, куди хочеться повертати мені. І все!..

	В наступному сні я потрапив зі своєю рідною сест-ричкою на якесь серйозне будівництво. Велетенський котлован, гігантські вантажівки. Дія відбувається вночі, і місце освітлено яскравими ліхтарями. Ми стоїмо посеред цього всього і дивимося, як будівельники розгойдують на тросах величезні сталеві труби. Ці труби летять на нас із сестрою. Сюжет полягає у тому, як ми ухиляємося від тих труб. Причому сестричка увесь час не бачить загрози, що на неї насувається, і я, на межі голосових зв’язок, викрикую їй різні підказки.

	Далі — черговий сон... У ньому я з приятелем іду на те, що було заявлене як розкішна вечірка з шампанським. Приятель затримався десь позаду, і я входжу до зали сам. Але чомусь виявляється, що насправді у залі розташована бібліотека, повна дітей, що граються на підлозі із забавками. Мені залишається вдавати, що оглядаю стенди з книгами, а насправді нудитися в очікуванні приятеля. Раптом до мене підходить організатор заходу і голосно пропонує показати, що сховано в мене у нагрудній кишені. Я обурено лізу до тої кишені, де, впевнений, нічого нема, — і там чомусь виявляється мобільний телефон, що пропав у організаторки кілька хвилин тому. До чого б це?

	А потім було два ресторанні сни. В одному з них я потрапляю до ресторану «Українська домашня кухня» у Києві. Мені там стає смачно і затишно, але раптом помічаю, що на стіні за мною намальовано собор Васілія Блаженного в Москві. Коли наближається кельнерка, я, намагаючись бути максимально приязним і ґречним, питаю її: «У вас, мабуть, власник — росіянин?» Ні, українець, виявляється. То чому ж у вас у ресторані української домашньої кухні намальовано російську церкву? Дівчина дивилася на мене зовсім відсутнім поглядом, не розуміючи, що я від неї хочу. Тут мені привиділися ділові збори колективу засновників, які планували відкриття того ресторану. Постало питання: що ж його намалювати на стіні українського ресторану? Посипалися пропозиції: галушку, вареник, Богдана Хмельницького — але на все були сумніви. І тут раптом пролунало: собор Васілія Блаженного. І всі одразу збагнули, що це — самоє оно!

	Ніч потому — нове ресторанне видіння. Я потрапляю у Києві до аргентинського ресторану. У ньому мені подають меню російською мовою. Я чудуюся: чому не українське? Погляд кельнерки був точнісінько такий, як у попередньому сні, і вигляд вона мала такий самий. Тому я вирішив запросити метрдотеля. Він дуже швидко все пояснив. Виявляється, до ресторану також учащають російські туристи. Я уявив потяг з Рязані, що прибуває на центральний київський вокзал. З нього на привокзальний майдан виходять змучені туристи і починають обговорювати, куди б їм гайнути. Раптом один з них вигукує: «Ідея! А ходімо до аргентинського ресторану! Дуже я вже за ними скучив!» Прийнято одностайно.

	Потім був ще якийсь дурний сон на релігійну тему. Я — на якомусь заході, де присутні також священики різних українських церков. Один із них вітається зі мною «Слава Ісусу Христу», а я ні з того, ні з сього випалюю: «Слава Аллаху». Отець обурюється, а я кажу, що в мене така релігія. Потім я виходжу і за хвилину знову з’являюся вже з вафельним рушничком, що обмотує голову. Присутні вдають, що не помічають мене, а я намагаюся підлазити під їхні погляди, показувати пальцем на головний убір і запитувати, чи вони все це побачили. Нарешті в когось не витримують нерви, і мене виводять з приміщення. Та невдовзі якимось незбагненним чином я все-таки повертаюся знову. Всі стоять колом, а я в центрі танцюю навприсядки з карафкою горілки на голові.

	Останній сон, який побачив, був приємний: у ньому я писав новий роман. Запам’яталася навіть його назва — «Віконт Недоброжелон». У ньому йшлося про те, що аґенти німецької розвідки викрадають у Ріо-де- Жанейро під час II Світової війни свого співвітчизника віконта Недоброжелона, що мав у Бразилії політичний притулок. Він готував там контрреволюцію, часто обговорюючи свої плани за вечерею з мокекою та вином у дільниці Санта Тереза на веранді маєтку з дружиною Надею Крупою і письменниками Альошею Горьким та Михайлем Коцюбою. Все це абсолютно не подобалося Гітлеру... Тож аґенти нелегально вивозять оглушеного віконта з країни в мішку, на якому написано, що там — жива анаконда. Так їм удається уникнути митного контролю. Опісля — цікава морська подорож до Берліна з агентами, яких віконт майже встигає схилити на свій бік. Усе закінчується тим, що гестапо запечатує Недоброжелона до товарного вагона, і він проти власної волі вирушає до Сант-Петербурга піднімати повстання проти Сталіна.

	Фройд, на жаль, уже помер. Думаю, він витлумачив би усі ті сни статевими причинами. А так — хто його зна!

	Олег ЛИШЕГА

	Народився ЗО жовтня 1949 року в Тисмениці поблизу Івано- Франківська. 1972 року за участь у створенні разом з Грицьком Чубаєм самвидавного альманаху «Скриня» відрахований з 5-го курсу факультету іноземних мов Львівського університету.

	Відбував військову службу в Бурятії. 1977 р. переїхав до Києва. У 1997-98 рр. мешкав у Пенсильванії в гірському Лемонл.

	Автор поетичних книжок: «Великий міст» (1989), «Снігові й вогню» (2000), п'єси «Друже Лі Бо, брате Ду Фу», книги есеїв «Поцілунок Елли Фіцджеральд» (2010).

	2000 року отримав нагороду американського ПЕН-клубу за найкращу перекладну поетичну книжку (перекладач Джеймс Брасфілд) «Вибрані вірші». Лишега — другий слов'янський поет (перша — В. Шимборська), удостоєний цієї престижної нагороди. Мешкає у Львові, Тисмениці, Києві.

	ТРИ сни

	Зараз мені зрідка щось сниться, але кілька своїх давніших снів я таки запам’ятав.

	Один з них починався тим, що я стою на полі в Тис- мениці. Там є така річка поряд, Стримба. Переді мною відкривається поле і Стримба.. там далі на обрії видні- ється ліс. І я дивлюся у небо — і раптом бачу на небі абетку.. І вона там, на небі, висить собі такою колонкою, стовпчиком, по три-чотири літери в одному рядку за алфавітом — а, б, в, г — у першому рядку і так далі у стовпчик. Це все має такий вигляд, як дуже своєрідне бабине літо, небо таке ясне і так просто ті літери там проявилися. Розглядаю ту абетку і бачу, що всі ці літери таки знайомі, пізнавані, наші, — а ось у першому рядку, скраю, притулився один значок, і я відчуваю, що той значок — це те глибинно невідоме, нікому в світі невідоме, тільки мені воно відкрилося. І цей значок такий гарний, на вигляд нагадує павутинку, і сам він такий легкий-легкий, ніби м’яко виписаний ієрогліф. І зразу видно мені, що цей значок зовсім-таки іншої матерії, бо всі інші літери в тому абетковому стовпчику на небі так наче криво рубані.. Але все одно, вся та абетка була гарна, бо ті літери були не на папері, а в просторі, ніби народжені з повітря — не рукотворні знаки, а такі, якими можуть бути, наприклад, зорі, вони ж теж так нам проявляються — у просторі. Але саме той значок запам’ятався мені так надовго, бо я відчував, що ніхто ніколи не знав і не знає того, що він у собі затаїв, і розпирає мене відчуття, що тільки я посвячений у ту таємницю, і охопила мене така чуттєва повнота від цієї абетки. Справді, повнота, тому що це — якийсь універсальний закон мені відкрився..

	А ще колись мені приснилася формула, я уві сні знав ту формулу, яка відкриває всю мудрість світу. І відчуваєш, що завжди її знав, і оскільки ти її знаєш, тобі нема чого боятися у світі, бо якби раптом щось — ти до неї звернешся і вона тобі підкаже. Тобто немає безвиході, допоки знаєш ту формулу. Вона теж була універсальна, ця формула..

	Або ще такий сон: сплю і відчуваю, що до мене щось підходить, доторкається мені до зап’ястка вогнем і припікає. Чи то, може, сам вогонь підступається до мене і припікає мені зап’ясток собою. Але від цього в мене відчуття зовсім не болю, а щось таке дуже лагідне, мені зовсім не пече. І з цього я раптом розумію, що це — справжня суть вогню. Це зовсім не те, що ми про вогонь знаємо, ніби він пекучий, може випалювати і викликати страшний біль., зовсім ні, просто ми знаємо цілком інший бік вогню. До цього часу в мене відчуття, що не можна вірити тільки зовнішнім проявам речей, бо всі ці речі, в принципі, інакші. Бо ми тільки по собі судимо, коли нас, наприклад, обпече, мовби це нас якось образило. А насправді ці речі живуть автономно, мають свої властивості, але ми, на жаль, бачимо все в іншому прояві..





	Сашко ЛІРНИК

	Народився 24 січня 1963 року в Умані на Черкащині. Справжнє ім'я - Олександр Власюк. Закінчив Одеський інститут інженерів морського флоту. 15 років прожив у Мурманську (Росія), де створив українське земляцтво. 1995 року повернувся в Україну. За фахом - інженер. Казкар-лірник, учасник гурту «Вій», постійний учасник фестивалів «Країна Мрій», «Шешори».

	Записав 4 диски: «Казки лірника Сашка», «Дорослим і дітям», «Химерні оповіді», «Казки для старшеньких». Автор сценаріїв до мультфільмів та художніх фільмів. Зараз знімає художній фільм за мотивами своєї казки «Про вдову Ганну Шулячку, Чорного козака і страшне закляття», в якому грає одну з ролей. 2000-го року обраний дитячим журі «найкращим дитячим письменником України». Лауреат кінофестивалю «Відкрита ніч». Мешкає в Києві.

	СОН ВІД ЛІРНИКА

	Зазвичай, коли мова заходить про сни, одразу згадую українську казку «Пан та Іван в дорозі». Ну, це там, де Іван з паном мандрують і харчі з собою несуть. То хитрий пан спочатку стеребив усю Іванову їжу, а свою гуску приберіг. І, щоб не ділитися з Іваном, вигадав таку умову, що гуска дістанеться тому, хто кращий сон побачить. А вранці пан почав розказувати свій сон — там було і багатство, і палаци золоті, і подорож до Раю, і обід у самого Бога з святими!.. Певна річ, що доки пан спав, то Іван стеребив ту гуску. Але мова про інше.

	Я — казкар. Тобто вигадник. Але в такій серйозній темі як сни вигадувати не буду. Глибоко переконаний, що сни — то вікно в інший, паралельний, світ. Деякі люди вірять у сни, деякі — не вірять.

	А я знаю, що сон — то місточок до іншої сфери. Сфери, де живе дух, сфери, у якій ми можемо подорожувати в часі, просторі і в інших вимірах.

	Абсолютно не сприймаю «механістичну» теорію снів — такий собі спрощений кінофільм із вражень, що набув чи побачив удень. Звичайно, коли щось хвилює, то й у сні це побачиш, але головне те, що сни бувають віщими і дивовижно чарівними, а це ніяка «механіка» не може пояснити.

	Я бачу багато віщих снів — проблема лише в тому, що одразу після пробудження сон розвіюється, тане і забувається. Лишається тільки емоційний спогад, який важко описати словами.

	Але деякі сни пам’ятаю, мовби щойно там побував.

	Розкажу свій сон і історію, з ним пов’язану, оскільки усе це змусило мене задуматися про зв’язок снів із реальністю і про існування душі і Бога. Оцей сон точно не забуду ніколи.

	Це було п’ять років тому. Одного дня до мене на балкон залетіла біла, сніжно-біла голубка. Не звичайна голубка, а із тих — дуже дорогих породистих голубів, що коштують шалені гроші. Назву породи я не знаю, але голубочка була прекрасна — з великим хвостом, як китайське віяло, з круглою грудкою, червоним красивим дзьобом. Звідки вона у нас взялася, і як залетіла на високий поверх, і чому сама пішла до рук? Це була загадка.

	Вона була тиха і виснажена. Ми її взяли, нагодували і напоїли. А вона так і сиділа на балконі, і не хотіла відлітати. До рук ішла і була дуже лагідна.

	На це чудо прибігли подивитися друзі мого маленького синочка і сусіди.

	Ми раділи і дивувалися.

	Але в підсвідомості у мене зашкряботів неспокій. І коли ввечері подзвонила мама і сказала, що померла бабуся, я згадав, що мені не давало спокою. Існує давня народна прикмета: якщо пташечка постукає у віконце, то вона провіщає про біду. Голубочка не стукала у віконце, але то, мабуть, була душа моєї бабуні Варки.

	Бабуся прожила довгий вік і була святою людиною. І померла у своїй хаті, яку сама й збудувала із глиняних вальків і накрила солом’яною стріхою, і навідріз відмовлялася переїздити до міської квартири. Жила бабуня з дочкою — моєю тіткою Марусею. Бабуня моя не була дуже набожною, але в Бога вірила і мала в хаті образи. А тітка ще в давні часи попала до штундів чи баптис-тів — не знаю, як точно їх називають. Тому поступово з хати зникли ікони і все перейшло на баптистський лад. Бабуня моя не сперечалася — вона взагалі була дуже мирна і лагідна. Навіть ходила з тіткою Марусею до них «на собранія» — бо там збиралися ще бабусі з села і можна було погомоніти з ними після проповіді «пастора», що приїздив своєю машиною з Черкас раз на тиждень.

	То ось до чого я це все веду. Коли я приїхав з Києва на похорон, то виявилося, що ховають бабуню не так, як вона колись хотіла — не за православним обрядом з попом і відспівуванням. Ховали бабуню ці ж самі штунди разом зі своїм «пастором».

	Тітка доводила, що раз бабуся ходила до них, то вона вже теж має бути похована за їхніми правилами, тим більше, що вони й допомагали, і вечерю вже зготували, і людей скликали на поминки.

	Цвинтар не те місце, де варто сперечатися чи щось доводити. Тому я й не сперечався, але крадькома поклав бабуні в труну хрестика й іконку Божої Матері. Прочитав «Отче наш». На цьому й закінчилося. Пастор іцось там розказував, але я його не дуже слухав. Дуже тужно було за бабусею. Пом’янули, повечеряли і роз’їхалися.

	І от, здається, на восьмий день після поховання сниться мені сон.

	Ніби я йду по довгому — довжелезному — коридорі. Такому, як буває в старих радянських жеках, чи поліклініках — напівтемний, неяскравий, з пошарпаними стінами. Права стіна глуха і гладенька — здається, там висіли якісь плакатики в рамках, чи пам’ятки під склом — погляд просто їх помічав, але не вирізняв.

	Все ніби припорошене пилом і якесь сумне. Було відчуття, що справді якось нудно і безпросвітно — ніби прийшов на якусь довгу, непотрібну співбесіду, чи за черговою довідкою до паспортистки, яка зовсім не горить бажанням тобі її давати. Цього, звичайно, не снилося, але просто щось на те було схоже.

	У лівій стіні — безліч дверей, мов у кабінети лікарів. Двері все йдуть і йдуть, і кінця-краю їм немає. Двері прості, без яскравих металевих ручок і блискучих деталей. Коричнево-темні, мовби дерматинові або просто пофарбовані суриком. Погляд теж не фіксував подробиць — двері та й двері собі. Знав лише, що мені туди не треба, а треба йти далі.

	Між дверима під стіною стоять стільці — дерев’яні, з гнутими фанерними спинками і відкидними сидіннями — як були в кінотеатрах. Коричневі і простенькі. Між дверима в коридорі поміщалося десь п’ять-шість таких стільчиків.

	І на кожному сиділи люди — ніби чекали черги зайти до кабінету лікаря. Я розумів, що то люди, але погляд не вирізняв ні їхніх облич, ні одягу. Так, просто маса людей. Лише коли я починав придивлятися до когось — він робився виразнішим, ніби проявлявся фотознімок — ставало видно лице, потім одяг, очі... і людина мовби теж помічала мене. Але я не затримувався і йшов далі.

	І раптом мене щось різко зупинило — в одному з проміжків між дверима я побачив на стільчику свою бабуню Варку. Поруч теж сиділи люди, але я їх не помічав, бо дивився лише на бабуню. Я зрозумів, що прийшов до своєї мети в цьому довгому безкінечному коридорі. Бабуня сиділа, згорнувши руки на колінах і дивилася вниз. Була вона старенька і запнута темною хусточкою. Що довше я на неї дивився, то виразнішою вона ставала. А люди обабіч неї ніби розчинялися і зникали — залишилася тільки бабуня на стільчику біля дверей. І коли я врешті побачив її виразно, вона ніби сахнулася, як зі сну і, піднявши голову, помітила мене — і одразу на очах змінилася: змінилася одежа, пропала темна хустка. Бабуня помолодшала, стала красивою, як на старій фотографії — в оточенні подруг на жнивах у полі. Бабуся на тій фотографії була у білій хусточці і сміялася. Точнісінько такою я її й побачив.

	Бабуня придивилася до мене і здивувалася: «Це ти, Саша? А де Валя, чому Валя не прийшла? Коли Валя прийде?» (Валя — це моя мама.)

	А я відповідаю: «Мамі ще рано сюди йти. От я прийшов до вас».

	А бабуня й каже: «Скажи Валі, щоб привела попа. Бо мене не пускають. Скажи, щоб привела мені попа! Скажи Валі, що мене без попа не пускають! Скажи!..»

	Тут я помітив, що якісь із дальніх дверей відчини-лися і туди зайшла людина з черги, а звідти мовби полилося світло.

	Двері біля бабуні Варки були зачинені, а бабуня дивилася на мене і просила сказати мамі про попа.

	Раптом усе ніби заволокло туманом і мене потягло кудись угору з того коридору.

	Я прокинувся, як підкинутий пружиною.

	До ранку я вже не спав і раненько подзвонив мамі. Розповів про свій сон і сказав, що терміново їду.

	Покинув усе і машиною примчав додому до мами.

	Ми збиралися недовго — взяли що там треба та й поїхали в село до бабусі на могилу.

	Але тут халепа — де знайти в селі попа? Церкву, яку селяни побудували після приходу більшовиків, перетворили на склад зерна, а потім узагалі розвалили.

	В сусідньому селі, де була церква, у будній день не правилося і священика не було вдома.

	Ми поїхали до Христинівки — це не дуже далеко. Але коли примчали до церкви, то побачили, що церква зачинена і нікого поблизу немає.

	Я був у розпачі — адже минав дев’ятий день після смерті бабуні, і її прохання я не міг виконати. Я вже думав їхати десь іще, але раптом на церковний двір зайшов якийсь чоловік і підійшов до нас. Виявилося, що це — священик. Він сказав, що служба вже давно скінчилася і він уже зібрався їхати до родичів у місто, аж випадково помітив, як проїхала машина з київськими номерами і вирішив перевірити, що трапилось.

	Коли я йому розповів про свій сон, він покинув усе, швиденько побіг, перевдягнувся, гукнув на підмогу свою дружину і поїхав з нами на сільський цвинтар.

	Над могилкою бабуні він відправив поховальну службу за православним обрядом, попадя допомагала йому, підспівувала, він читав молитви і кадив кадилом.

	Я, далекий від цих обрядів і дійств, душею відчував, що робимо правильно — так, як просила бабуня Варка.

	Від грошей священик відмовився навідріз, і сказав, що це — чудо Господнє.

	Я йому вдячний до цих пір.

	Коли я повернувся додому, виявилося, що біла голубочка відлетіла.

	Тепер, коли заходить суперечка про те, чи є Бог, чи існує душа, я спокійно відказую: Бог є.

	І я це знаю.

	Іван ЛУЧУК

	Народився 24 лютого 1965 року у Львові.

	Закінчив слов'янську філологію Львівського університету ім. І. Франка. Поет, прозаїк, паліндромоніст, один із засновників літературних угруповань «Лугосад» та «Геракліт».

	Автор поетичних збірок: «Ритм полюсів» (1996), «Сонетії» (1996), «Паліндромони» (1997), «Тридцять три сонетії» (1998), «Сто одне щось» (2002), «Трохи білого світу» (2005), «Велес — се лев» (2008), «Нове та давнє» (2009), книжки есеїстики «Сумніви сорокалітнього», книжечки для дітей «Грайлива абетка» (2009) та роману «Уліссея» (2000).

	Мешкає у Львові.

	ДИПТИХ ПРИГАДАНИХ СНІВ

	Сни суть різні і розмаїті. Хотілося б, щоб снилися лише приємні сни, але цим, здається, не покеруєш. Дехто з моїх дітей замість «на добраніч» деколи каже (а одне за іншим із часом повторює) «нехай не сниться», маючи на увазі: нехай сниться щось добре, а не погане.

	СОКРОВЕННЕ З ПОТОЙБІЧЧЯ

	Коли мені було двадцять років, відійшов в інший світ мій найближчий друг Олег Федорович (Боб). Довший час мені часто дуже реально снилося, що він живий, а те, що сталося, було якоюсь колосальною помилкою. Коли мені було двадцять сім років, відійшов у інший світ мій батько. Знову мені снилося, що він живий, а десь поруч виникав Боб. Коли мені був тридцять один рік, відійшла в інший світ моя мама. І вона мені часто снилася живою, поруч виникав тато, а десь туманніше — Боб. Усе було настільки реально, що навіть вранішнє пробудження не прояснювало ситуації. Відколи почали з’являтися на світ мої діти, ті сни поступово стали зникати.

	ПОЛІТ У СНІ

	Коли дітям сниться, що вони літають, це, за усталеними поняттями, мало б означати, що вони ростуть у сні. Мабуть, так воно і є. Либонь, що й мені в дитинстві снилися такі сни, але я їх не пригадую. А от запам’ятався політ у сні вже десь добре після двадцяти, коли на ріст це жодним чином не могло впливати, бо він (ріст) уже припинився. Так от, мені сниться, що я лечу по Львову десь на рівні останніх поверхів, і мені так невимовно приємно, що аж. Але це не якийсь абстрактний політ, а за конкретним маршрутом. Деякі назви вулиць тоді були іншими, тож я оперуватиму сучасними назвами. Від вулиці Кониського я поволеньки перелітаю через Костя Левицького на Палія у бік Зеленої в районі площі Петрушевича. Лечу на рівні останніх поверхів і горищ, якщо такі є, фігурна ліпнина, круглі віконечка тощо. Лечу дуже поволі, і так мені приємно, іцо й досі пам’ятаю емоційний аромат того польоту. Можливо, цей сон мені протягом певного часу й повторювався. Швидше за все.





	Андрій ЛЮБКА

	Народився 3 грудня 1987 року в Ризі (Латвія).

	Закінчив філологічний факультет Ужгородського університету. Поет, есеїст. Автор збірок поезій:

	«Вісім місяців шизофренії» (2007),

	«Тероризм» (2008).

	Лауреат літературної премії «Дебют» (2007).

	Мешкає в Ужгороді.

	ТАЄМНИЧА ОСІННЯ ФОТОГРАФІЯ

	Здається, ту фотографію я не зможу забути ніколи.

	Все трапилося восени 2008-го, вже точно й не пригадаю всіх деталей — відомо лише, що то була виставка фотохудожників в одному з музеїв Ужгорода, так само не пам’ятаю того, хто мене, власне, туди запросив, пригадую лише, що запрошення були настільки наполегливими, що я не зміг відмовитись. Осінь була погідна, приємна, тому вбраний я був досить легко, очікуючи на чудову прогулянку парком та набережною Ужа. Той необачно легкий одяг був помилкою, бо впродовж трьох наступних днів я так і не зміг позбутися відчуття холоду, дрижаки буквально пронизували все моє тіло. Відлік цього почався з тої миті, коли я безжурно проглядав виставлені фотороботи і раптом наштрикнувся поглядом на фотографію (розміром приблизно метр на метр), яка примусила мене зупинитися і відчути усю ту небезпеку, яка чигає на кожного з нас у тих невидимих місцях, де система дала збій і відчиняються двері в питомо інший простір, в існування якого ми часто не віримо.

	Можна по-різному назвати той стан, у якому я перебував, побачивши ту фотографію, — отетерів, остовпів, злякався, зацікавився, чи радше все перелічене разом взяте. Я простояв перед нею хвилин з двадцять, кілька разів поривався йти, але все ж примушував себе залишитися. Що такого було в тій картині? Зараз напевно сказати вже не можу, пригадую лише, що відчуття були такі, ніби от-от щось має статися, має відбутися щось дуже важливе, і це відчуття змушувало мене стояти й чекати. Насилу відірвавши погляд від чорно-білої знймки, я поплентався до фуршетної зали, перекинувся там з кимось кількома словами, навіть виголосив якийсь жартівливий тост, але спокою всередині не більшало, тож я притьмом забрав з гардеробу свій наплічник і рушив додому.

	Вечоріло, вулиці міста були майже безлюдні, лише в деяких неосвітлених місцях набережної сиділи якісь закохані пари, охайно й дбайливо закутані в темряву. Ставало все прохолодніше, але того холоду я майже не відчував, бо в мене всередині розростався зовсім інший, льодовиковий, холод, який обпікав усі внутрішні органи і гнав мене вперед. Коли я заплющував очі, то бачив ту фотографію.

	Щось мало відбутися, але я не знав, що. Наступні три дні роз’яснення не принесли, але додали три важливі деталі — три сни, які спрямували моє бачення тої світлини в потрібному (сподіваюся!) руслі. Спочатку переглянемо ті сни, а потім внесемо в кімнату нашої розповіді фотографію, яка, повторюся, й досі не дає мені спокою. Отож заплющуємо очі й дивимося сни:

	СОН ПЕРШИЙ

	Її звати Маґдалена, його — Сашко. Обом їм по 24, вже ось три роки минуло з того часу, як вони разом, але все ще не побралися. Маґдалена працює журналісткою в газеті, це якась зовсім тупорила газетка, сон не такий чіткий, щоб у всьому розібратися, але вона називається чи то «Вісник української залізниці» чи «Ветеринарна поміч», Маґдалена веде рубрики «Собака — наш друг» та «Постільна білизна «Укрзалізниці».

	Сашко ніде офіційно не працює, лише час від часу підробляє в одній з радіо-таксівок, переважно його просять підмінити когось вночі або в свята, тому такий підробіток неабияк ускладнює їхні й без того розхитані стосунки з його маленькою Маґдулькою. Тому у вільний час він намагається всіляко їй догодити — прибирає, готує вечері, зранку приносить їй в ліжко чай і гарячі бутерброди, начищає до блиску її взуття, поливає квіти, але все те коту під хвіст — вони надто рідко бачаться, переважно кілька хвилин увечері в під’їзді, коли вона повертається втомлена з роботи, або зранку, коли він будить її ненав’язливою музикою й пахощами з кухні, але в неї немає часу, тому вона залагоджує свій ранковий туалет не по-жіночому блискавично, швидко намагається проковтнути бутерброди з чаєм, який боляче обпікає губи, і в неї одразу погіршується настрій, вона щось кричить на нього і поміж тих криків поспіхом розтає в дверях, аби ввечері зустріти його на східцях і знову нагримати через якісь труднощі на роботі. І так щодня і — до безкінечності.

	Протягом тієї першої ночі я бачу цей сон, здається, тисячі разів, і щоразу все відбувається так само, в тих самих барвах і в тому самому темпі. Маґдалена — невисока дівчина з рудим волоссям, вся обліплена ластовинням, така собі Пеппі Довгапанчоха, цей вигляд її суттєво пригнічує, тому вона пробує всім довести власну серйозність і значущість, через це ходить повсякчас насуплена, направо й наліво розкидається іншомовними термінами, саме через це почала палити, надає перевагу темному одягу. Втім, маю зазначити, що такий набурмосений і показний серйозний вигляд рудого дівчиська змушує чоловіків при її появі гарячково вигадувати різноманітні еротичні пригоди, тож

	залицяльників у неї нескінченна кількість...

	Сашко ж навпаки — непоказний і непомітний, навряд чи ви змогли б його вирізнити у натовпі. Але я його вирізнити можу, бо бачив щонайменше тисячу разів. Завжди охайно вдягнений, поголений, у вічно- синіх (так у моєму сні) джинсиках, акуратній футболці чи светрику й чорній шкірянці. Очі карі, волосся коротке, чорне, зачіска — напівбокс.

	Це три чверті мого сну, а зараз починається остання, четверта чверть. Раптово у сні з’являюся я — виходжу з підземки на станції метро «Осокорки» в Києві. Це той район, де знімають помешкання Сашко й Маґда. Вони мешкають на вулиці Урлівській. Сутеніє, я виходжу з метро і прямую до тієї самої Урлівської, запалюю цигарку, дивлюся вправо і — о всі святі! — чую як несамовито реве двигун великого мотоцикла, як свистять, аж кричать, гальма з лівого від мене боку і як на божевільній швидкості прямо перед моїм носом, розсипаючи навсібіч іскри, пролітає величезне і вже безформне тіло мотоцикла, безпомічно перекидаючись дорогою й тягнучи за собою закляклі від страху й несподіванки тіла двох пасажирів. Я роблю крок назад, на тротуар, розуміючи, що аварія трапилася з моєї вини, потім у лихоманці біжу до купи металу й людських тіл, підбігаю ближче і в місячному світлі бачу, що на дорозі з широко розплющеними очима лежать Маґда й Сашко. Минає всього мить, перед очима я бачу вже застиглий кадр тої фотографії з виставки, і в гарячому поту прокидаюся.

	СОН ДРУГИЙ

	Любов Олексіївна працює вчителем хімії у школі маленького провінційного містечка. Вона класний керівник 7-Б класу. 7-Б сидить на шостому уроці, половина дітей голодні, як звірі, решта — сонні, як мухи.

	Любов Олексіївна йде до дошки. Вона саме дописує якесь простеньке рівняння, коли з середнього ряду, голосно розсікаючи повітря, вилітає згорток туалетного паперу, щедро просякнутого синім чорнилом. Ця мініатюрна бомба зачіпає краєчок плеча класної керівнич- ки і з глухим звуком розбивається об шкільну дошку, іусто помереживши обличчя й білу блузу класної керів- нички дрібним ластовинням з чорнила.

	Любов Олексіївна безпорадно повертається лицем до класу, і всі діти, навіть найзатятіші «ботани», «зауч- ки» та відмінниці, не стримують голосного реготу, від якого у вчительки починають надиматися вени голови, вона густо червоніє, навісніє, але потім зненацька жаліє себе, кидається в плач і вибігає з класу.

	Тут у сні з’являюся я — батько Вадима, учня 7-Б класу, який вчора кинув у свою «класнуху» чорнильну бомбу, і мене викликано на зустріч до дирекції школи.

	Я виходжу з приватного будинку, настрій у мене кепський, я тягну руку за цигаркою і в цей момент бачу, як на іншому боці вулиці старенький опецькуватий пия- чок стає, хитаючись, над виритою ремонтними службами ямою і розстібає ширінку на штанях. Ще мить — і тоненька цівка сечі, пильно, по-снайперськи направлена в самісінький центр ями, завмирає, з дна ями чується тріск, підіймається стовп іскор і диму від короткого замикання електрокабеля, який саме збиралися ремонтувати електромонтери, що розійшлися на обід, а пияк, так само невпевнено, похитуючись, падає в яму й залишається нерухомо там лежати.

	Від шоку я ледве переводжу подих, дістаю слухавку, дзвоню в швидку, але в цей момент перед очима вже стоїть застиглий кадр фотографії з виставки, і я в невимовному розпачі прокидаюся.

	СОН ТРЕТІЙ

	Минуло вже сім хвилин з того часу, як я викликав швидку. Люся, моя дружина, ніяк не могла заспокоїтися і постійно на мене кричала. У Людмили зійшли води, от- от мають початися пологи, а карети (ого, як воно романтично звучить!) швидкої допомоги все нема й нема. Добре, що ми відвезли до бабусі нашу маленьку донечку.

	Люда сидить на невеличкому стільчику в коридорі. Живіт, який вона тримає обома руками, схожий на велетенський футбольний м’яч, і шрам від кесаревого розтину розтягся настільки, що мене опанувало відчуття, що зараз живіт трісне по швах і всю квартиру, увесь будинок, усю нашу рідну Жмеринку заллє величезний, нескінченний Всесвітній потоп.

	Я спробував гарячково надягнути на ноги дружині кросівки, але вона, боляче гепнувши мене ногою по руці, закричала: «Придурок, ти мені ще танковий шолом на голову вдягни! Тапки давай, тапки, скотино!..»

	І ось я стою під пологовим будинком, біля мене знайомий лікар, з яким у школі разом сиділи за партою, він намагається бавити мене анекдотами, я курю цигарки одна за одною, але враз із криком «у тебе син» рвучко відчиняється вікно на четвертому поверсі, зачепивши величенький горщик з квітами, і, коли горщику залишається пролетіти якихось три сантиметри до обличчя лікаря, я зажмурюю очі — мигцем бачу застиглу фотографію з виставки — і прокидаюся.

	УРОЧИСТЕ ВНЕСЕННЯ ФОТОГРАФІЇ

	Нарешті настав час, аби відкрити карти і показати вам ту фотографію, яка ніяк не йде мені з голови.

	Тоді, того осіннього вечора 2008 року, на виставці фотохудожників я побачив чорно-білу світлину метр на метр. її назва — «Очікування».

	На фотографії довгий, погано освітлений коридор лікарні — совковий коридор совкової лікарні. З обох сторін коридору — сяк-так притулені до стін ліжка й столи на коліщатках. Коридор порожній, лише на передньому плані сидить темна — помітно, що чоловіча, років так сорок-сорок п’ять — постать, і тримає голову в руках. Якийсь невимовний розпач і біль, або втома й сонливість змусили людину у важкій задумі опустити голову, взяти її у великі долоні. Я не впізнаю нічого на тій фотографії — ні коридору, ні того тьмяного світла, ані ліжок зі столами. Але що змушує мене так пильно вдивлятися у фотографію?

	Правильно, на тій фотографії я бачу себе (себе?) через двадцять років.





	Іван МАЛКОВИЧ

	Народився 10 травня 1961 року в Березові Нижньому на Івано- Франківщині. Закінчив скрипкове відділення Івано-Франківського музучилища та філологію Київського держуніверситету ім. Тараса Шевченка. Поет, видавець. Автор поетичних збірок: «Білий камінь» (1984), «Ключ» (1988), «Вірші» (1992), «Із янголом на плечі» (1997), «Вірші на зиму» (2006), «Все поруч» (вибрані вірші, переклади, есеї, 2010). Автор, упорядник та редактор багатьох книжок для дітей («Золотий павучок», «Ліза та її сни» та ін.; «Абетка», «Улюблені вірші», «100 казок», «Дитяча бвангелія» та ін.).

	Перший лауреат премії Бу-Ба-Бу за найкращий вірш року, лауреат літературної премії «Благовіст». Входив до щорічного рейтингу журналу «Корреспондент» «100 найвпливовіших людей України». Кавалер міжнародного Ордена усмішки (Варшава). Мешкає в Києві.

	ІНША НАЗВА

	Моя поетична книжка «Вірші на зиму» хотіла мати іншу назву — «Ляс із Малковичем». Ця назва мені наснилася у чудовому готельчику на морі. Тоді, далеко за північ, коли змусив себе записати те «осяяння», я був свято переконаний, ідо «ляс» — то забутий синонім до слова «танець». Назва видавалася мені просто- таки рвійно-тріумфально-хвацька.

	На ранок білий аркуш з назвою трапив на очі моєму синові. «Тату, а що це означає?» — насмішкувато спитав він. І тут моє опівнічне раювання щодо вдало знайденої назви миттєво вивітрилося.

	Причину такої самоомани я не збагнув і досі. Звідки взявся той мій ляс? Може, від пісні «та й у шпори лясь-лясь», а може, він з Керролової «Аліси», яку я саме тоді редагував, вибудувавши один з епізодів на грі слів «ляси — вихиляси — баляндраси»?.. А може, то гуцульський «пляс», власне, «пльис»?.. Напевно знаю одне: мій «ляс» не мав стосунку до польського «лісу» і польсько-білоруського «льосу».

	Проте й досі віриться, що десь у якійсь говірці «ляс» таки означає «танець», тому для себе остаточно не скасовую й тієї сновійної назви: отож — «Вірші на зиму», або «Ляс із Малковичем».

	ДВЕРІ СВІТУ

	СОНетоїд

	Я дихаю, а дихання моє до дзеркала мого не пристає.

	Це — неможливо (хоч і не зима) — я дихаю, а дихання — нема.

	Мене в мені нема чи в мене мало диху, чи, може, дзеркала у дзеркалі катма (хоч позивай дзеркальника — тюрма!) — Я в відчаї. Покличте Іваниху!

	Прибігли: Іваниха й Бенючиха, і юна Моцартова — всі і вся.

	І в лемент: «Це не дзеркало!..» І — стиха:

	«Це — двері світу!.. В твоїй хаті!.. Дихай!.. Вони — для тебе тут відкри-ли-ся!..»

	ДРУГА СЕРІЯ

	довго просуваюся у безмежному молочному тумані мовби заблукав посеред неба

	враз легенько

	черкаюся об щось плечем —

	крило ангела таке біле

	мов біле по білому вишивання

	він стоїть повернутий до мене з розпростертими крильми праве відводить назад мовби промовляє: заходь

	його крила як живі турнікети — в одне заходять у друге — виходять

	це вхід у рай раїв я входжу

	Господи це ж Твоя Бібліотека! — ось Антоничева «Урбанія» датована минулим роком

	гортаю український томик Рільке натрапляю на улюблене «червоний барбарис уже достиг» виявляється це оригінал

	між поезією — нотні партитури

	«як природно» — думаю собі

	ось 55-та симфонія Моцарта

	він написав її у Львові

	(на титулі дрібно-дрібно — «Ьь«^»)

	і знову на мотив «їхав козак за Дунай»

	як і в Бетховена

	на сцені збоку від стелажів хтось порпається у нутрощах клавесину — це Бах проворно міняє пера й молоточки: звучить тема його нового фортеп’янного концерту — здається теж 55-го —

	старенький змоцартілий Бах кумедно похитує гузнами в такт

	він обертається до мене і я бачу що насправді — це Єрко з своїми дрібно-дитячими долоньками

	бібліотека не така й велика

	але тут — усе —

	білі стелажі просто в саду

	равлики Твоїх валторн пересуваються у траві

	якісь двоє у білих шортах (мовби Дон Кіхот і ще хтось із давніх) лежать горілиць і відчитують з хмар

	не розумію у яких я хмарах — горішніх чи долішніх

	і що це за раптовий сніг і безкінечна засніжена дорога з двома темними коліями від коліс





	Іван МАЛКОВИЧ

	Народився 10 травня 1961 року в Березові Нижньому на Івано- Франківщині. Закінчив скрипкове відділення Івано-Франківського музучилища та філологію Київського держуніверситету ім. Тараса Шевченка. Поет, видавець. Автор поетичних збірок: «Білий камінь» (1984), «Ключ» (1988), «Вірші» (1992), «Із янголом на плечі» (1997), «Вірші на зиму» (2006), «Все поруч» (вибрані вірші, переклади, есеї, 2010). Автор, упорядник та редактор багатьох книжок для дітей («Золотий павучок», «Ліза та її сни» та ін.; «Абетка», «Улюблені вірші», «100 казок», «Дитяча бвангелія» та ін.).

	Перший лауреат премії Бу-Ба-Бу за найкращий вірш року, лауреат літературної премії «Благовіст». Входив до щорічного рейтингу журналу «Корреспондент» «100 найвпливовіших людей України». Кавалер міжнародного Ордена усмішки (Варшава). Мешкає в Києві.

	СОН З ДВОМА ПЕРСНЯМИ

	Спочатку бачу, як Моніка Белуччі ще з якоюсь актрисою приймають душ. Але це — як вступна картина до сну. Вона зразу переходить у дещо інше. Я опиняюся в якомусь підземному шопінґ-молі, подібному на «Глобус». Розглядаю годинники в одній з крамничок. Нагледів гарнющий годинник з чорним шкіряним ремінцем з зображенням Моніки Белуччі на циферблаті. Вирішую покликати батьків. «Дивіться, який гарний годинник!» — кажу їм. «Та фе, нащо він тобі?» — кривиться тато. Я дивлюся на годинник ще раз — а він і справді якийсь негарний. «Візьми краще оце», — тато простягає мені великого золотого персня з продовгастим рубіном зверху. «О, нічогенький! Мені подобається», — кажу я, надягаю перстень і виходжу з магазину. Тоді згадую, що забув розплатитися. Замість грошей тато дає мені якісь талони, схожі на талони на бензин. Виявляється, що кожен талон дає знижку 30%, а щоб купити товар за ці талони, треба дати 4 таких талони, і тобі дають здачу — талон на 20%. Розплачуюся з про- давчинею, ми з нею заходимо в бесіду, прошу номер її телефону, але в неї номера нема. Знов надягаю перстень, виходжу з магазину на вулицю, і бачу... ведмедицю. Вона якось дивно дивиться на мене. Відводжу погляд і бачу якогось штукаря, що каже мені, чомусь німецькою: «Es kommt mir vor, dass diese Barin will dich verschlingen, verstehst du?». «Ja, essen. Ich verstehe », — відповідаю. Тоді якось утікаю від тої ведмедиці. Уже наче втік, аж бачу — знову той штукар, який каже мені (вже українською): «Хочу тебе познайомити зі своєю мамою». Обертаюся, дивлюся... а в його мами очі тієї ведмедиці, і за мить вона вся раптом перетворюється на ведмедицю, і ковтає мене... я опиняюся мовби у «муль- тійному» світі, і сам я, наче «мультик». Чомусь блондин. На руках маю два перстені (другий — мій давній, срібний), але в того нового замість рубіна зверху маленький червоний метелик. Одночасно бачу й ведмедицю, на яку, мабуть, кричу, бо вона ображається й каже: «Це тобі не до шмиги? Ну добре, будеш прибиральницею туалетів». Я повертаюся в «немультійний» світ, а точніше, в якийсь туалет. Я прибиральниця. Не прибиральник, а прибиральниця. Рубін на моєму новому персні став такий, як і був спочатку, але сам перстень тепер не золотий, а шкіряний. Тоненький шкіряний перстень з рубіном. Раптом стаю самим собою, стою десь серед ночі. У моєму шкіряному з продовгастим рубіном персні знизу виросло притуплене зубчасте лезо. «От і чудово, буде чим відбиватися», — думаю. А тоді настає день, і лезо на персні кудись ховається. І я розумію — лезо з’являється тільки вночі, а вдень — зникає...

	Прокидаюся від того, що дуже болить зламаний мізинець на нозі — мабуть, я цілу ніч на нього спирався. І ще таке відчуття, ніби я не впізнаю і злякаюся себе, якщо зараз гляну в дзеркало.

	РІЗНОВИДИ СМЕРТНОЇ КАРИ

	Стою спереду в якійсь юрбі, а переді мною семеро злочинців, троє з яких у синіх полотняних масках з прорізами для очей. Сморід від тих злочинців просто нестерпний. Наскільки я зрозумів, у моєму сні люди самі вибирали собі поміж двох вироків: смертна кара або довічне ув’язнення. І ті, кого засуджено до довіч-ного ув’язнення, кланяються нам, кажуть: «З Богом!» і йдуть, а ті троє в масках, засуджені до смертної кари, кланяються нам, кажуть: «З попелом Божим!» і теж ідуть... а потім якийсь один із цих трьох вибрав собі смертну кару через самопідривання... лунає вибух... Я підходжу, а від нього зосталася маска і мокра пляма... І тоді інший хоче зробити так само, я кричу йому: «Не роби цього!», а він тікає, тікає в якусь будівлю, я — за ним, затраскую за собою скляні двері, і тут бачу за ними свою приятельку — лікарку, вона щось везе перед собою, якісь медикаменти, і я кричу їй: «Відмов його від смертної кари, відмов! Не дай йому цього зробити!..» І так кричучи, прокидаюся...

	КРИЖАНА ОПОЛОНКА З ТРАМВАЯМИ

	Сниться мені, що пливу у крижаній воді. Колись (наяву) я тільки накоротко занурився в ополонку, а уві сні все озеро помережане ополонками. Тоненький шар криги в самих ополонках порозтріскувався і її можна легко розгрібати руками. Це озеро біля Чубаєвої хати. Занурююся по груди в ополонку, щасливий, що тепер у мене вдосталь часу на таке криголамне розкошування. Але незабаром щастя випаровується: озеро майже повністю вкривається твердою кригою, вода помітно холоднішає, а довкола мене просто з криги раптом зри- нають-пробиваються чотири трамвайні колії, якими, не забарившись, їдуть у протилежні боки чотири трамваї, вистукуючи нескінченну барабанну партію нескінченним рядом коліс нескінченних вагонів... Крига підступає все ближче до мого тіла, вирватися з ополонки не вдається ніяк, бо всі шляхи можливої втечі перегороджено трамваями...

	Заледве, але запливаю в якийсь тонучий корабель чи трамвай, у якому — я це знаю — точно зосталися мої рідні... Переді мною величезна, майже порожня зала, трохи менше, ніж наполовину, заповнена водою. Посеред зали три мармурові столики з кількома стільцями біля кожного. За центральним столиком сидить моя бабця і ще двоє незнайомих мені людей — чоловік і дитина. Бабця встає зі стільця, чоловік іде до мене і хоче мене обняти, я сахаюся. Бабця підходить ближче і каже: «Ти що, не впізнаєш? Це ж твій вуйко!»

	Зала наповнюється водою попід стелю, у мене підкошуються ноги, я падаю на підлогу — і прокидаюся...





	Таня МАЛЯРЧУК

	Народилася 17 квітня 1983 року в Івано-Франківську. Закінчила філологічний факультет Прикарпатського університету ім. Василя Стефаника.

	Письменниця, авторка прозових книжок:

	«Ендшпіль Адольфо, або Троянда для Лізи» (2004),

	«Згори вниз. Книга страхів» (2006),

	«Як я стала святою» (2006), «Говорити» (2007),

	«Звірослов» (2009), збірки «Божественна комедія» (2009). Мешкає в Києві.

	ПАРАГВАЙ

	Я прокидаюся вранці і згадую, що цієї ночі була у Парагваї. Про Парагвай я знаю тільки те, що тамтешні люди безперервно п’ють мате. На кожному кроці, де б вони не були і що б не робили. Носять з собою калібаси з мате і п’ють його, п’ють, п’ють. Ніяк не можуть напитися. Ніколи не втамують свою спрагу. Мате для парагвайців — національна релігія. Так я уявляю собі Парагвай. І от прокидаюся і згадую, що мені снився Парагвай. І не просто снився. А так дуже реально снився. Я там була! Чесно.

	Я летіла у Парагвай на автобусі. Це дуже важливий факт, бо тільки на автобусі я наважилася б на подорож через Атлантику. Я смертельно боюся літаків. А летючих автобусів значно менше.

	Разом з іншими пасажирами вилітаю з Європи до Парагваю на летючому автобусі. Зсередини автобус дуже схожий на літак. Пасажири сидять у кріслах, а я сиджу в хвості салону на дерев’яній парті. Уявіть собі дерев’яну парту, що кілька років мокла під дощем. Парта прогнила, вкрилася грибком і цвіллю, її кути, якщо на них сісти, — відламуються, як скибки хліба. Саме на такій парті я летіла до Парагваю.

	Спочатку не зазирала у вікна. Було страшно. Петра, моя чеська подруга, яка чомусь також опинилася серед пасажирів, сказала, що до Парагваю летіти довго — годин дванадцять, тому боятися немає сенсу. Дванадцять годин страху — це дуже багато. Не витримаєш. Тому краще взагалі не починати. Я не дивуюся, що Петра знає тривалість польоту до Парагваю. Вона така, що могла бути у Парагваї й раніше. Вона багато де була. У Монголії, наприклад. У Білорусі. У Нью-Йорку. Саме в Нью- Йорку Петра навчилася цієї вульгарної англійської мови. Петра говорить до мене англійською, але мені по барабану. Я розумію всі мови світу.

	Нарешті наважуюся визирнути з вікна летючого автобуса і бачу, що насправді це ніякий не сон — і я дійсно лечу до Парагваю. Бо навіть уві сні мій мозок не зміг би так яскраво нафантазувати собі атлантичне узбережжя Європи. Справжнє, найсправжнісіньке атлантичне узбережжя, порепане, пошматоване океаном, різнобарвне, з людьми, що вийшли на берег з нами попрощатися. Моєму щастю немає меж. Цікаво, чого я туди лечу — в Парагвай? Звідки в мене гроші на летючий автобус? Може, мене запросило парагвайське міністерство культури розповісти місцевим фанатам мате про Україну? Але чого саме мене? Я поганий оповідач. В мене немає харизми. І я обов’язково у своїй недолугій розповіді бовкну якусь дурницю, що ображає когось з аудиторії особисто. Так трапляється зі мною завжди. І потім ще багато днів поспіль я уявляю, як прошу в людини, яку образила, вибачення, а вона не вибачає. Причому принципово не вибачає. Не тому, що так сильно образилась, а тому, що я постійно це роблю — бовкаю дурниці.

	— Попустись, — каже Петра. Але їй легко так казати. Вона ніколи на виступах не ганьбиться. Розповідає про свою Чехію поважно, дотепно і влучно. Нікого не ображає, бо говорить безособово. Поверхнево, але без образ, і це головне. Хоча з іншого боку, Петрі значно легше виступати, адже серед слухацької публіки навряд чи будуть чехи. Тобто чеська діаспора. Її по світу не так багато, думаю я. А от української діаспори всюди валом. Куди б ти не приїхав розповідати про Україну, хай навіть і в Сомалі чи Свазіленд. Обов’язково зна-йдеться одно-двоє впертих принципових українців, які знають Україну у сто разів краще за тебе. І ти їх будеш страшенно нервувати. Вони, ці діаспорці, виїхали з України років сорок тому, але все одно знають батьківщину краще. А ти тут прилітаєш невідомо на чому, на летючому автобусі, ха-ха, щоб безперервно бовкати дурниці.

	І тут я здогадуюся, що лечу до Парагваю не для того, щоб розповідати українській діаспорі про Україну, ні, — для того, щоб МЕНІ щось розповіли. Те ж Парагвайське міністерство культури, наприклад, запросило мене, щоб поглибити мої знання про Парагвай. Розповісти мені всю правду про свою країну. Ось чому. Вони собі там в Асюнсьоні подумали: як багато в Україні, наприклад, людей, які нічого, абсолютно нічого, не знають про Парагвай. Живуть собі так, ніби нас, парагвайців, не існує. Треба щось терміново робити. Вживати радикальних заходів. Треба запросити когось з України і розповісти про себе. А там піде ланцюгова реакція, батьки розкажуть дітям, діти — внукам, внуки — сусідам, і вважай, що вся Україна дізнається про Парагвай. Таке пояснення мені подобається значно більше. І не дивно, що запросили саме мене. Вони вибирали наосліп. Випадково. Жеребкуванням. Нехай буде вона, бо чому не вона? Ось як вони думали.

	Я прилітаю в Парагвай і раптом усі мене покидають. І пілот летючого автобуса, і кондукторка у зафуцованій робі, і навіть Петра. Вона така. На неї не можна покладатися. Петра всюди дає собі раду, блискавично орієнтується на місцевості, заводить нових знайомих і ніколи не дбає про старих. Вона навіть не прощається зі мною, не каже, куди далі йти і що взагалі у цій чужій заокеанській країні робити.

	Я розгублено стою посеред Парагваю.

	Навіщо я сюди прилетіла?! Що робити?! Де схід? Де захід? Де якийсь супермаркет, щоб купити бодай бутерброд чи квиток у зворотний бік. На летючий автобус або навіть на старенький боїнг, якому навряд чи вдасться перелетіти через океан. Я ладна тікати звідси навіть у ступі без мітли. Я така самотня. Треба взяти себе в руки, — кажу я сама до себе вульгарною англійською мовою. Треба сконцентруватися і перестати панікувати. Мапа! Мені потрібна мапа Парагваю. Якщо в мене буде мапа, я не пропаду. Мапа у чужій країні — головне. Так завжди каже мій чоловік, який зараз мирно снить поруч, і йому сниться футбольна комп’ютерна гра. Пощастило. Не те, що мені. Я в Парагваї!

	Отже, я виймаю з рюкзака мапу Парагваю, але вона чомусь фізична, а не політична. Коричнево-зелена. З позначеними найвищими гірськими точками, з річками, озерами і ставками, з плоскогір’ями і водоспадами. А що мені з того, коли я не знаю, куди йти і що робити. Я розгортаю мапу у різні сторони, прикриваюся нею від нещадного парагвайського сонця, а мільйони місцевих жителів безтурботно ходять собі навколо з каліба- сами, повними парагвайського чаю мате, — і п’ють його, п’ють, п’ють.

	Треба кудись іти, вирішую я. У мене є мапа і з нею я не пропаду. Принаймні не виглядатиму по-дурному. Парагвайські злодії і бандити побачать у моїх руках мапу і подумають, що я не розгублена. Що в мене є ціль. Що я йду кудись конкретно, а не наосліп. І, можливо, там, куди я йду, мене вже чекають добрі парагвайські

	друзі, такі добрі, що з ними не варто змагатися добрим парагвайським злодіям і бандитам.

	Думаю так: мені треба на вулицю Незалежності. У кожній країні, у кожному місті кожної країни є ву-лиця з такою назвою. Мені треба йти туди. Там мені допоможуть. Працівники парагвайського міністерства культури! Вони вже, напевно, шукають мене по всіх парагвайських усюдах, побиваються, повторюють: ну ми ж казали їй відразу брати таксі і їхати на вулицю Незалежності! Ми спеціально вибрали вулицю саме з такою назвою, дуже поширеною, яку неможливо забути. І де її чорти носять? — бідкаються засмучені працівники пармінкульту.

	Я виходжу на автобусну зупинку і чекаю підходящого транспорту. На таксі я не поїду, бо в мене нема грошей. Тим більше я боюся чужоземних таксистів. З першого разу ніколи не вгадаєш, як саме вони тебе обдурять. А обдурять точно.

	Чекаю на автобус, і він ніяк не приїжджає, бо взагалі ніде нічого не рухається. На головній дорозі Парагваю утворився просто-таки гігантський затор. Незліченна кількість автомобілів і велосипедів вишикувалися в ряд, і нема їм кінця-краю аж до самого горизонту. Водії авто ліниво сигналять, попиваючи з калібасів мате. Пішоходи з калібасами поховалися хто куди від палючого сонця. Стоять. Чекають, поки спаде спека. Тримають на плечах маленьких дітей, які теж попивають мате зі своїх маленьких калібасиків.

	Яке все в Парагваї інакше, думаю я. Які тут інші, абсолютно інші люди. І повітря інше. І затори. Бо знаєте, чому утворився цей затор? Не через аварію, ні, не через п’яного водія, якому закортіло на світлофорі поспати, не через страйкарів і політичних мітингувальників, не через похоронну процесію, не через кортеж перших осіб країни, не через брак бензину, не через палюче сонце в зеніті. Затори в Парагваї парагвайські. Мені на зупинці було добре видно причину транспортного паралічу. Посеред дороги за метрів сто від мене стояли два гіпопотами і одна велетенська червона черепаха. Вони стояли посеред дороги, а водії латиноамериканських авто ліниво сигналили, попиваючи залишки свого холодного мате. Ніхто не кричав від страху чи захоплення. Ніхто не тикав у тварин пальцем, не фотографував їх, не закидав камінням чи бананами. Водії сигналили, черепаха не рухалась, примруживши свої два велетенські ока, а гіпопотами час від часу випорожнювались на парагвайський асфальт, погрожуючи світові своїми страхітливо розкритими пащами...

	Ось так я перший раз побачила Парагвай. Як звідти повернулася в Україну — не пам’ятаю. Мабуть, мене просто хтось збудив.





	Марія МАТІОС

	Народилася 19 грудня 1959 року в селі Розтоки Чернівецької області. Закінчила філологічний факультет Чернівецького держ-університету ім. Ю. Федьковича. Поетка, прозаїк, публіцист.

	Авторка книжок: «З трави і листя» (1982), «Вогонь живиці»

	(1986) , «Сад нетерпіння» (1994), «Десять дек морозної води» (1995), «Жіночий аркан» (2001), «Жіночий аркан у саду нетерпіння» (2007), «Нація» (2001), «Життя коротке» (2001), «Бульварний роман» (2003), «Солодка Даруся» (2004), «Щоденник страченої» (2005), «Містер і місіс Ю в країні укрів» (2006), «Нація. Одкровення» (2006), «Майже ніколи не навпаки» (2007), «Москалиця; Мама Мариця — дружина Христофора Колумба» (2008), «Кулінарні фіґлі» (2009), «Чотири пори життя» (2009).

	Лауреатка Шевченківської премії. Мешкає в Києві.

	ТРИ сни

	Так, як переслідують мене упродовж усього життя — а маленької дитини і аж дотепер — три сни, мабуть, гак одні люди переслідують інших. Щоправда, у людей завжди є причини переслідувати інших. А ось навіщо снам час до часу наздоганяти людину...

	У тих моїх снах змінюються лише певні деталі, але незмінними залишаються дві речі: сюжет і колір — колір повноцінний, багатобарвний, насичений, молодий колір усього того, що приходить до мене ночами. Кажуть, кольоровий сон — ознака росту. Не знаю...

	Аж до закінчення школи я кілька разів на рік ста-вала у проймі дверей між кухнею і батьківською спальнею — і тато хімічним олівцем (обов’язково хімічним(І), щоб не стирався запис) товстою лінією-рискою позначав мій ріст. Тих рисок набралося чималенько. Вони так і не замалювалися жодною фарбою. Але тато, може, навмисне їх не замальовує до кінця? Хоча ростом я так і не вдалася — «метр п’ятдесят п’ять з картузом», — жартую про себе.

	Але, може, ще й дотепер я росту у снах?! Бо чого б їм бути кольоровими?

	1

	...Сон нечастий, але незмінний: я заходжу у воду. Не в джерело, не в річку — в океан: так багато там безмежної води. Вода холодна, але мені не страшно. Дна не видно, але я його чую. І вода така прозора, що я боюся травмувати рибу, яка черкає мої ноги. Я там довго — чи не дуже — бовтаюся, бавлюся, а далі якимсь незбагненним чином опиняюся на березі і вже звідти дивлюся на безмежжя води, з якого щойно вийшла. Файний сон, хоч і страшнуватий. Але я так люблю, коли він до мене приходить. І він завжди віщує мені щось хороше.

	2

	А іншого сну не люблю. Бо точно вмію читати його знаки... Я тримаю на руках немовля — хлопчика. Пещу його, цілую, гойдаю, співаю, шепочу. А в нього — білюсь- ка, майже прозора, шкіра і великі сині очі. А в мене — дуже білі руки і картаті одежі. Цей сон завжди до хвороби. І навіть коли б мене замкнули у пивниці чи приневолили в барокамері — хвороба мене не минула би після такого сну. Це перевірено десятиліттями. І десяти-літтями перевірено, що лічені рази мені снилося немовля- дівчинка. Але такий сон нічого для мене ніколи не значив. Може, тому, що у мене немає доньки, і я не знаю, як донечку тримають на руках?

	З

	А від третього сну завжди холодить під грудьми чи під колінами. Навіть у сні. Бо я пнуся на гору. Вона завжди така висока, що сягає небес. Колір має такий, як мертві гори над Єгиптом чи Ізраїлем з ілюмінатора літака. Гора завжди прямовисна, майже кримська, без жодного деревця, без уступів. І ось цією брунатно-сірою вертикальною горою я дряпаюся до вершини. Мені страшно. Бо подеколи я дивлюся вниз. Але я знов і знов чіпляюся руками за каміння — і невідомо як майже завжди ступаю на її вершину. Або ось-ось — рукою подати — стою біля її маківки. Мені ніколи не сниться, як згодом я опиняюся на землі, але навіть уві сні, коли з під-ніжжя цієї шпилястої гори зводжу очі до її вершини, навіть уві сні я не вірю, що я там була.

	А інші сни... Вони просто гарні. Бо повнокольорові, сюжетні, барвисті. Але я майже ніколи не згадую їх. А якщо не згадую — то й не пам’ятаю. Сни — вони, як люди: згадуєш — живуть навіть мертві, не згадуєш — мертві навіть живі.





	Богдана МАТІЯШ

	Народилася 28 січня 1982 року в Києві.

	Закінчила Києво-Могилянську академію.

	Поетеса, редактор, літературний критик.

	Авторка поетичних збірок «Непроявлені знімки» (2005) та «Розмови з Богом» (2007).

	Готує до друку збірку «Твої улюблені пси та інші звірі». Перекладачка з польської та білоруської мов.

	Переклала книжки Анджея Стасюка та Маріуша Щиґла. Мешкає в Києві.

	СІМ УЛЮБЛЕНИХ СНІВ

	Уся ця історія зі снами, їх переповідання, уважне слухання, запам’ятовування, намотування на вус, а записування то й поготів, чимось нагадує мені одну з історій з «Академії пана Ляпки». Тільки це не пан Ляпка, а Тарас Малкович ходить між рядами ліжок і заглядає в сонні люстерка, в яких відбиваються наші сни. Деякі з них подобаються йому настільки, що він плескає себе по колінах, потирає руки, нахиляється до люстерка ближче, заходиться сміхом, а тоді враз відступає, щоби нас не розбудити, хоч як йому хочеться додивитися сон до кінця. Зрештою, він може відступити. Бо знає, що ми, прокинувшись, самі йому все розкажемо.

	Я розповім декілька своїх улюблених снів. Бо хоч сни й сняться постійно, а ділитися хочеться найкращими. До речі, добре, що існує абетка. Щоб ніякий зі снів не здавався важливішим за інші, розповім їх за абеткою.

	СОН ПРО ДИВНОГО ЧОЛОВІКА В ПОЛІ

	Влітку мені приснилося, що я йду полем. День дуже гарний і теплий, і всі кольори — достиглої, аж золотої, пшениці й синього неба — дуже виразні й красиві. А саме йоле таке розлоге. Десь посеред нього натрапляю на хату-мазанку з глини. З неї в лахмітті виходить якийсь дивний чоловік. Не знаю, хто він. Не юродивий, не бомж. Дуже міцний, зарослий і немитий. Він вищий від мене десь на голову. І попри те, що я нічого про нього не знаю, відчуваю, що він гарна людина, дуже ясна. Ми з ним про щось говорили, і наприкінці нашої розмови він попросив, щоб я його обійняла, і коли я зробила це, він дуже радів і сміявся, і все схвильовано запитував, чи я справді ґоворю з ним як з людиною.

	Неймовірно добре відчуття було при тому чоловікові. І світ був такий простий і безкраїй; у ньому майже нічого не було — тільки небо, поле, цей чоловік і його житло з глини, але в ньому було ніби все, що потрібно мати. І такі гарні й теплі кольори мав увесь той сон.

	СОН ПРО ДІАМАНТ

	Зі всіх снів, може, саме цей був чи не один із най- гарніших. Мені снилося, що я була діамантом. Я тримала його затиснутим у правому кулаці і водночас сама була ним. Це був дивовижний діамант. Він був овальний, ще не відшліфований, а тому трохи каламутний всередині, й мав діаметр десь 1,7 см. Я міцно тримала його в руці і водночас дуже добре його бачила, знала, який він. Знала, що це, власне, я.

	Тієї ночі я часто прокидалась, а коли засинала знову, сон далі тривав. Дивлячись на цей малий діамант, я дедалі більше усвідомлювала, наскільки він цінний, дорогий і важливий. І просто знала: якщо я — діамант, то не можу дозволити собі якихось кепських речей. Бо це відповідальність — бути діамантом. Уже в тому сні я розуміла, що коли настане ранок, світ буде іншим, ніж був учора. Я не матиму права завдати комусь болю, зробити щось зле, когось скривдити, бо ж я діамант. І так воно й сталося. Після того сну я не зробила кількох дурниць, які напевно могла б зробити, якби не цей сон. Відчувала, що мені було б соромно, якби про них розповісти тим, хто мене любить.

	Без цього сну я, може, набагато пізніше зрозуміла б, або й не зрозуміла зовсім, що такий діамант є в кожному. Що кожен з нас такий самий коштовний, як цей камінь, або й ще коштовніший.

	І так гарно: я зараз дописую цю малу оповідь, а внутрішнім зором бачу свою праву руку, стиснуту в кулак, і відчуваю, що вона й досі тримає в собі цей малий камінчик.

	СОН ПРО ЖОВТОГО СНІГОВИКА

	Наприкінці лютого мені наснилося, що я прилетіла до Норвегії (насправді я там ніколи не була). З літака на трап я одразу вийшла в лижному костюмі, з наплічником і в лижах. Надворі дуже холодно, я пройшла кілька кроків трапом, а тоді опинилася на якомусь пагорбі — і їду. Все в снігу, його дуже багато, і, зрештою, нічого, крім снігу, немає. Дуже пагорбиста місцевість, десь позаду залишився літак. Є тільки я, мої лижі і наплічник на спині. Аж на якомусь пагорбі стоїть сніго- вик. Дуже красивий. Жовтого кольору. І я собі думаю, що я ж можу крізь нього ось так, на лижах, проїхати. І одразу ж так і зробила — проїхала крізь сніговика, і з нього так легко на мене сипався жовтий сніг.

	СОН ПРО МЕТРО МІЖ КИЄВОМ І ВАРШАВОЮ

	Цей сон приснився мені у Варшаві. Я приїхала туди на місяць попрацювати в бібліотеці, і якоїсь ночі мені приснилося, що настала субота, і провідати мене приїжджають мої друзі з Києва. Вони прибувають рано- вранці, я зустрічаю їх, запитую, як їм їхалося і чим вони добиралися, а вони кажуть, що приїхали на метро. Я дуже дивуюся, а вони відповідають, що це дуже просто: сідаєш у поїзд у Києві, а виходиш уже у Варшаві. Я ще більше дивуюся і кажу, що це ж, певно, дуже довго їм довелося їхати, а вони заперечують, що ні, десь із 40 хвилин. Тоді я запитую про ціну квитка, бо думаю, що

	це таки дуже дорого, але чую у відповідь: 50 копійок (стільки тоді коштував жетон).

	Ми цілий день гуляємо Варшавою, а тоді приятелі кажуть, що вже мусять повертатися, бо ввечері метро назад до Києва їздить нерегулярно, і краще сісти вже о 7-й вечора в поїзд, бо пізніше немає певності, що вдасться виїхати. Ми прощаємося, і вони вирушають у дорогу.

	Я прокидаюся, і не можу зрозуміти, чому це я, коли існує такий швидкий і — головне — такий дешевий спосіб добратися до Варшави, заплатила купу грошей за квиток на поїзд, що їде майже добу, в якому стільки люду, і стільки стояння на кордоні, митників, печаток та заміна коліс, якщо можна було доїхати сюди за 40 хвилин, заплативши всього 50 копійок...

	Бреду в кухню, роблю собі каву і йду розповісти Моніці, польці, з якою живу в одному помешканні, свій сон і те, як просто я в нього повірила. Моніка слухає, сміється, а тоді каже: «Напевно, тобі снився сон з майбутнього...»

	СОН ПРО ТЕ, ЯК ХОЧЕТЬСЯ ПОКЛАСТИ ГОЛОВУ КОМУСЬ НА КОЛІНА

	Снилося, що я снідаю зі своїм приятелем у ресторані якогось розкішного готелю. Зрештою, ми просто п’ємо каву — нічого більше. Пам’ятаю форму і розмір делікатних білих порцелянових горняток. А потім, після сніданку мій приятель іде до себе в номер відпочити. А я тоді так виразно й чітко подумала — як дуже рідко буває у снах, — що треба прийти до нього і, коли він сидітиме в кріслі, просто сісти поруч на підлогу й покласти голову йому на коліна.

	Що це важливо: вміти так прийти. Дуже тихо і дуже добре було в цьому сні. І так мені з нього міцно запам’яталася ця думка.

	СОН ПРО ТРИ НАЙВАЖЛИВІШІ РЕЧІ

	Десь місяць потому, як не стало Юрка Покальчука й незадовго по тому, як відійшов Римарук, Покальчук мені приснився. Не пригадую, який він був, крім того, іцо був спокійний. Особливим було хіба те, що цей сон узагалі приснився, бо я хоч і знала Покальчука, але ми ніколи близько не спілкувалися. І особливим було те, про що він говорив.

	А розповів він про три найважливіші на світі речі. Вони нібито дуже прості, але водночас чи не найскладніші. Перша — молитися за живих. Друга — молитися за померлих. Третя — довіряти Богові настільки, щоб зовсім нічого не знати про день, у якому живеш. Щоби прокинутись — і просто піти. Нічого не планувати. Все залишити Богові. Навчитися жити так на щодень, і нічого, зовсім нічого, ось так довірившись, не боятися.

	Більше він нічого мені не сказав. Але того було цілком досить.

	СОН, ЯКИЙ СНИТЬСЯ НАПЕРЕДОДНІ ВЕЛИКОДНЯ

	Було б не зовсім чесно сказати, що то був сон, точніше, що то напевно був сон. Я від початку не була в цьому впевнена. Може, я просто перед тим, як заснути, усе це як найпростіший і водночас найдорожчий дарунок побачила.

	Це було зранку у Страсну Суботу. Я цілу ніч пекла паски, а зранку, коли все закінчила й о пів на шосту лягала спати, то не те, щоб згадала один із найперших

	Великоднів, які взагалі пам’ятаю, а ніби ще раз пережила одне відчуття.

	Колись, коли ще була жива бабуня і коли нас усіх разом було багато, ми на Великдень пекли дуже багато пасок у печі в літній кухні. У ній топилося тільки на Великдень. З ночі тато вчиняв тісто й натоплював піч, а зранку й десь до полудня пік паски.

	І ось тепер, коли я напередодні Великодня засинала, я ніби знову пережила один із тих найперших Великоднів. Ніби знову побачила себе дитиною. Мені десь 4 роки, і я зранку виходжу надвір і бачу зі своєї тодішньої перспективи і зі свого малого зросту той старий двір.

	Ростуть дерева, які колись у нас були і яких тепер уже немає; є всі ті люди, які жили за мого дитинства, а я не маю жодного іншого досвіду, крім того, який мала в 4 роки, і бачу світ так чисто й просто. Чую запах диму і бачу, як він в’ється з димаря. Бачу тата, який порається біля літньої кухні. Бачу дерева й кущі, обабіч хідника, що росли в моєму дитинстві. Бачу той час і той Великодній ранок.

	На якусь мить я ніби знову стала малою дитиною, і це було таке бентежне відчуття, що не маю слів, щоб його добре описати. Просто була дитиною, і тут мені не йдеться про жодну метафору. Так це було відкрито й водночас беззахисно.

	Несамовито, коли згадую цей сон (справді сон?) і це відчуття. Всі слова просто йдуть собі, а я знов опиняюсь у цьому сні — напередодні Великодня.

	Це останній сон, що вмістився в сонне люстерко, та й, зрештою, хіба може улюблених снів бути надто багато? Розповівши їх усі до кінця, я ретельно вити-раю дзеркальце й ховаю його в кишеню.

	З цими снами мені добре і вдячно. А ще трохи дивно: бо колись мене вже не буде, а ці сни й далі собі у цій книжці житимуть.

	Василь МАХНО

	Народився 8 жовтня 1964 року в містечку Чорткові на Тернопіллі. Закінчив Тернопільський педагогічний інститут. Кандидат філолологічних наук (1995).

	Поет, есеїст, перекладач, літературознавець.

	Учасник літгурту «Західний вітер».

	Член міжнародного ПЕН-клубу.

	Автор поетичних збірок «Схима» (1993), «Самотність Цезаря» (1994), «Книга пагорбів та годин» (1996), «Лютневі елегії та інші вірші» (1998), «Плавник риби» (2002), «38 віршів про Нью-Йорк» (2004),

	«Cornelia Street Cafe» (2007).

	З 1999 року мешкає у Нью-Йорку (США).

	ПРО сни

	Мені подобаються сувеніри ловців снів, котрі можна купити на 14-й вулиці біля Юніон Сквер. Мабуть, ми всі є тими ловцями снів з індіянськими амулетами чи без них, бо крізь нас проходять сни — інша реальність — протягом усього життя. Інколи мені видається, що людині взагалі залишаються лише сни і спогади.

	З дитинства я пам’ятаю сон, який уже стерся в деталях, але був важкий, наче хода легіонерів або візантійського почету. Цю його тяжкість я навіть довший час відчував майже фізично, приснилося усе в доволі темних кольорах: до кімнати увійшов хтось, схожий на православного патріярха чи святого з образу сільської церковці, до якої водила мене в дитинстві моя бабця. Якось безмовно і пильно він дивився на мене, здається, що мав у руці костур, його присутність у кімнаті була гнітюча, а безмовність — тривожна. Він постояв, подивився на мене й пішов. Я мав таке відчуття, мовби навіть чув тяжкі шаркаючі кроки старого чоловіка і шурхіт його важких одеж. Цей сон довго не давав мені спокою, він переслідував мене навіть тоді, коли я намагався забути цей темний обрис, цю присутніть невідомого, це зазирання у якусь потаємність, яка відлякувала. Спогад про цей сон у десятирічному віці супроводжував мене довго...

	Теперішні мої сни — короткотривалі, пам’ять про них чомусь вислизає ниткою забуття і забивається геть у якісь свої, тільки їй відомі, потаємні нори. Сни не тримаються в мені, а зранку зникають, легко так, як і з’явились, наче тремтяча лисяча мордочка з нори.





	Петро МІДЯНКА

	Народився 14 травня 1959 року в селі Широкий Луг на Закарпатті. Закінчив філологічний факультет Ужгородського держуніверситету. Поет. Автор поетичних збірок «Поріг»

	(1987) , «Осередок» (1994), «Фараметлики» (1994),

	«Зелений фирес» (1999), «Трава Господня» (2001),

	«Дижма» (2003), «Срібний примаш» (2004),

	«Ярмінок»(2008).

	Працює вчителем української мови і літератури у школі. Мешкає в Широкому Лузі.

	ПЕТРОВОЇ НОЧІ

	Короткої Петрової ночі, вертаючи від родини з села материнського до села батьківського, погашений Скеля ледве брів через росяні трави, молотячи поперед себе паличкою-біґарчиком. Двері літувочки на прадідному полі були незамкнені, а над полониною Красна густий фіолет уже був просічений світлом блідих звіздочок. Братій Василь коло літувки вже попрокошував полинй та інші зела, котрі понасаджували баби й прабаби бозна в яких століттях.

	На скрипучих ясенових нарах молодого сіна намо-щено, в узголов’ї якась цурава куфайчина, зверху синій солдатський коц і фляга для води кольору хакі. Наморений і розпалений душною липневою йвандельовою дниною, Скеля швидко заснув. Крізь сон чує, як у буковому лісі тріщить сухе гілля й хтось тонко-тонко співає тужливої старовинної пісні: «На Йвандель-им зілля брала, на Петра’м ся мила...» Раптом на узліссі бачить він молоду маму, а маминої дівочої усмішки не тямив і сам батько. Пісня стихла й у хащі почало відлунювати : «Николаю, гой Николаю!» Мама чинно ступала на білі голівки невістульок, на зелень пожонки білими покійницькими ногами...

	Уві сні здогадувався: мами давно немає, як це? І раптом йому зачало перепинати дихання, Скеля почав харчати. Щось боляче вщипло під лопаткою, звело судомою уста, тиснуло на живіт. Мене прилягла нечиста сила, — гарячковито думав Скеля і крізь сон недоладно, п’яте почерез десяте промовляв «Отче наш», «Богородице Діво». Привид чи то матері, чи то невпізнанної почвари не відпускав і наближався кінець. Ще кілька потужних стисків побіля горла й повна агонія. Плуталися в голові слова рятівних псалмів, рятівних молитов. «Всякое диханіє да хвалить Господа». І раптом з країща- узлісся до Скелі наближається пещена вівця Муреша. Так лагідно почала ластитися й говорити дивовижним голосом: «Коли ти отримав платню, то мав у кишені понад три тисячі гривень! У Тячеві на п’яцу ти видів убогу жінку, вона благала тебе про милостиню. Ти сварився з мамкою, коли та приймала у вашу скромну хижку циган-подорожан і казала: «І в циганові, синку, душа». Ти репетував: «Вони блощичаники, в нас буде повна хата блощиць!». У Троїцьку заупокійну суботу не відніс до храму на спомин за старшиною маленький пакетик муки й, певно, рік не читав премудростей Ісу- са, сина Сирахового»... Моралітичний монолог щезав, канув у Гнилу Зворину, на Гнилі Подини.

	Скеля сіпнув щосили своїм м’язистим сухорлявим тілом, пробуджуючись. Овид над відногою Свидовець- кого хребта яснів, голосно щебетали птахи й пурхали над млакою гадячі слуги — польові бабки. В міжніжжі давила спонтанна ерекція — знак іти під ліщиновий кущ.

	Швидко протер очі, хлюпнувши в них роси на манні ліщинового листя, й почав творити ранкову молитву, бо про вечірню забув.





	Кость МОСКАЛЕЦЬ

	Народився 23 лютого 1963 року в селі Матіївка Чернігівської області. Поет, прозаїк, літературний критик, музикант. Закінчив Московський літературний інститут. Один із засновників бахмацької літературної групи ДАК. Був учасником Львівського театру-студії «Не журись!» як автор-виконавець власних пісень. Автор слів і музики відомої пісні «Вона» та багатьох пісень у виконанні «Плачу Єремії»та Віктора Морозова. Автор поетичних збірок «Думи» (1989), «Songe du vieil pelerin» («Пісня старого пілігрима», 1994), «Нічні пастухи буття» (2001), «Символ троянди» (2001), прози «Досвід коронації» (2009), «Рання осінь»

	(2000) , «Келія чайної троянди» (2001), есеїстики «Людина на крижині» (1999) та «Гра триває» (2006).

	Лауреат премії ім. В. Стуса та премії «Глодоський скарб» (2010). З 1991 р. живе в Малївці у власноруч збудованій Келії Чайної Троянди, займаючись виключно літературною працею.

	РОЗПАЛ ОСІННЬОГО ЯСНОБАЧЕННЯ

	What shall we do in the heat of summer

	But wait in barren orchards for another October?

	Some malady is coming upon us. We wait, we wait,

	And the saints and martyrs wait, for those who shall be martyrs and saints.

	T.S. Eliot, «Murder in the Cathedral»

	1

	«І раптом спокійно здогадуєшся, що таємничі стани спогадів про майбутнє — це стани поверненої ясної свідомості, для якої світ і час, минуле і майбутнє були дані сповна одночасно, як суто твій погляд. Повторюються не події; у горизонтальній історії вони відбуваються уперше і востаннє, як і має бути в лінійному часі. Повторюється твоя свідомість, знову зібрана у чистоті, і таке зосередження неможливо вичитати з книжок. Саме цей скупчений погляд і є твоєю долею від вічності, саме у ньому, як у ніколи не опублікованій до кінця книзі життя, записано твої подальші вчинки і всі події, які він висвітлить, керуючись тільки одним: довірою і вірою до себе. Все, що ти знала, насінинко, посіяна з неба, все, що ти вічно знала, збувається з тобою тепер, розвиваючись у часі історії. Вічність розвива-ється в історії. Історія переходить у вічність. Істинна лінія долі, вибрана як власний погляд на речі, і на цьому рішенні обрати ґрунтується ідентичність...»

	Стахорський подумав, що для них це виявиться занадто складним, і перестав писати. Вони потребують хліба і видовищ, ну там видовищного сексу ще, а ти навантажуєш їх феноменологією бачення і внутрішньої свідомості часу. «Насінинко», — це ж треба. Він підійшов до дзеркала і подивився собі в очі. Очі виглядали втомлено й невесело. В одній із стулок трельяжу відбивалося вікно, за вікном падав дощ. Стахорському захотілося кави і він почав одягатися.

	До кімнати зайшов батько. Його довгими худими пальцями перебігав безупинний старечий трем, але батько посміхався, простягаючи Стахорському вирізку з журналу.

	— Пам’ятаєш, ми колись говорили про розстріл царської сім’ї? А я оце був знайшов фото, приберіг для тебе. І забув! Нічого у голові не тримається. Коли ж дивлюся — он де воно лежить!

	За невеличким столиком сиділо троє дівчат у білих сукнях, четверта стояла, опустивши голову. Білі квіти у вазі, велика розгорнена книга, масивна рама дзеркала на стіні. Внизу підпис: «Дочери Николая II Романова. 1913 год. Фото К. Буллы (автор снимка установлен предположительно ) ».

	На звороті подавалося інтерв’ю з президентом Фотографічної асоціації СРСР. Старий журнал з уже неіснуючої країни, ще старіше фото зі ще неіснуючішої імперії. Розстріляні принцеси.

	— Гарні дівчата, — сказав Стахорський, повертаючи вирізку батькові.

	— Ні-ні, залиш собі. Як у них могла піднятися рука на отаку красу?

	— Хіба на одну красу? Випий ось ці пігулки, вони вже останні на сьогодні.

	Батько почовгав на кухню запивати пігулки. Стахор- ський поклав вирізку до горішньої шухляди письмового столу і вийшов надвір.

	Ванільний дух осіннього міського присмерку, живі смарагди і рубіни світел на переходах, могутня кава у грубій філіжанці. Шум зливи, що вривався до кав’ярні слідом за черговим відвідувачем, нагадував шипіння і булькання контрабандної платівки з 70-х років, з якої ось-ось вибухне забутий, але такий дорогий і доречний тут рок. Життя знову ставало стерпним. За широкою скляною вітриною пливла юрба під барвистими парасольками, самодостатня маса, в аморфному лоні якої той, хто читав Мерло-Понті, і той, хто вважав таке читання безрезультатним понтом, урівнювалися, ототож-нювалися, рятуючись від окремішньої зримості у роз-чиненні серед багатоголових вод вічно Евксинського, Чужинського Понту... Стахорський дістав квитка на нічний поїзд до Львова і переглянув знану на рівні рефлексів інформацію. Він часто їздив цим поїздом, інколи навіть у тих самих вагонах і купе, змінювалися лише ціни, обличчя провідників і внутрішнє відчуття тяглості подорожі. До подорожі залишалася купа часу, вісім годин.

	За вісім годин можна багато чого встигнути. Прочитати книжку, скажімо. Або написати цілий розділ. З цим розділом віднедавна почалися поважні клопоти. Йшлося про опис відмінностей між внутрішнім життєвим часом і часом зовнішнім, часом пір року та годинників, про те, як згущується внутрішній час у тій-таки подорожі, у спогляданні і коханні — і як провисає та провалюється той час у виснажливому чеканні черги або арешту... І черги, і арешти Стахорський знав з власного досвіду, він їх так і сприймав — як об’єкти феноменологічного дослідження, але тепер йому бракувало не досвіду, а пункту узагальнення, місткої робочої концепції, Гуссерль же і Бергсон радше шкодили, ніж до-помагали, нав’язуючи громіздку термінологію і способи опису, давно проблематизовані іншими слідопитами. Він приїхав до рідного міста на кілька днів, щоби провідати немічного батька і дати перепочинок голові, але зосереджена на одній проблемі свідомість відмовлялася роззосереджуватися, отже, він просиджував ночі над своїми нотатками вже не у Львові, а тут, у батьковому кабінеті, серед добрих, старих і безпомічних, наче сам батько, книг. Увесь той час безпробудно лило, і він мав хоч якесь виправдання, майже не виходячи на вулицю (хіба до кав’ярні та до аптеки за ліками для батька), не телефонуючи щопті давніх, переважно ще шкільних приятелів, котрі жили тут невідомим і байдужим тепер для Стахорського життям.

	Що з того, що колись ця «Крихта» з кількома пласти- ковими столиками і оббитою золотими цвяхами дерев’яною стійкою бару була улюбленим притулком їхньої Зграї, що саме тут вони пили свої перші вина і виходили на вулицю випалити перші сигарети? Що з того, що саме тут точилися запаморочливі дискусії про латиноамериканські романи і поезію Еліота, читалися геніальні, цієї ночі написані вірші і виголошувалися крамольні пророцтва про визволення України з-під російського і малоросійського ira? Вони вважали свою Зграю винятковою, єдиною, таких, як вони, не було більше ніде, ну, може, ще у Вільнюсі, у Кракові, — але не тут, тут були тільки вони — і їхні вороги. Вони мали здійснити нечувані подвиги, надлюдські дива самопожертви, зречення і, природно, аскетизму, а ще написати неперевер- шені романи, отримавши за них кожен по десять років особливого режиму, а потім — по Нобелівській премії; вони були носіями духовних практик і законспірованим братством мандрівників на Схід — а сьогодні ні до кого не хочеться телефонувати, ані заходити, бо з’ясувалося, що Зграй було багато, що всі вони мали улюблені кнайпи, що дискусії у Львові і Харкові торкалися тих самих тем, пророцтва були до нудоти одноманітні, і втілили їх не герої, а відважні спекулянти й самозабутні рекетири, що неперевершених романів так ніхто й не написав, і взагалі, сьогодні віддають перевагу Інтер- нету, а написане виявилося дитячим белькотом, за який тепер не присудять жодної премії, хоча тоді посадити за це могли, а чого ж, прецеденти траплялися.

	Стахорський стенув плечима. І йому самому стало смішно з цього конвульсійного руху. За склом уже стемніло, і він міг бачити власне відображення, посмішку в куточках вуст, і дівчину за стійкою, жваву брюнетку, що вправно жонглювала коньяками і кавами, нічим не подібна до тієї, яка робила це двадцять років тому, як її звали? Анастасія. До неї копався Бест, однокласник Стахорського, хоча Анастасія була старшою за них. Але це й зворушувало Беста, до того ж вона так само навчалася колись у їхній школі і ненавиділа Кун- деля... Стахорському зненацька закортіло подивитися на свою школу увечері, побачити освітлені вікна двоповерхового арештного дому — негайно, мовби він міг кудись утекти.

	Стахорський ступив у зливу. Ну, чим тобі не Львів, четверту добу ллє. Мокрі нашорошені перехожі квапляться додому, перебратися в сухе, повечеряти і впасти до телевізора. Табун малоросійських пацанів приколюється під дашком Інтернет-клубу; Стахорський прислухався і довідався, що Андрій Шевченко — то бог, а Тарас Шевченко — то лох. Двоє пияків піднімають з калюжі третього, вони сміються, він плаче. Вогні реклами, фари зустрічних авто, «Прима-Оптима» і тоскне виття «швидкої допомоги» старої моделі, з блимавкою, яка шалено обертається на даху. У цій країні все таке: старі моделі з постмодерними прибамбасами на даху, який кудись нестримно їде. Прима, але Оптима. Малоросія, але Україна. Її піднімають, вона знову падає і плаче; а всі сміються.

	Школи, на диво, нема ніде. А де вона? Вона стояла тут ще до війни, а потім у ній містився фашистський штаб, а потім тут виступав перед учнями Сидір Артемович Ковпак, терорист, а згодом навчався Стахорський, дисидент, а зовсім іще недавно викладав англійську однокласник дисидента Бест, який у дев’ятому класі переклав Murder in the Cathedral і загубив рукопис перекладу на ріці, точніше, рукопис утопився разом з рюкзаком Беста, бо рюкзак зіштовхнула Анастасія, необережним порухом стегна на човні, і скільки вони не пірнали, школи не було, була платна автостоянка. «Подвійне вбивство — у катедрі й у воді, — замислено сказав тоді Бест, — роки творчої праці на дні. Це сюжет». Бест носив бакенбарди і курив люльку, натоптану пахучим болгарським тютюном «Нептун». Він був англоманом, як Набоков і Кант, треба все-таки задзвонити йому і спитати, куди поділося це монстрище, хоча й так уже ясно, розпал яснобачення серед осінньої ночі, хро- нотип внутрішньої свідомості часу, заклята тема сьомого розділу, нікуди я не дзвонитиму, а піду додому і посиджу з батьком.

	Батько спав. Стахорський постояв трохи біля нього, тривожно дослухаючись до посвисту тоненьких сопілочок у старечих грудях, і не наважився будити. Може, він іще протягне трохи; хоч би ще трохи протягнув. Скільки часу може вміститися у слові «трохи»?

	Отже, школи, яка виконувала роль центральної споруди у краєвиді його кошмарів, не стало. Він згадав хижу й криву посмішку лисого Кунделя, їхнього класного керівника. «Чому ти досі не вступив до комсомолу?» — запитав Кундель наприкінці випускного класу. «Я вважаю, що мені ще зарано; це така поважна організація, а я все ще такий наївний, такий веселий, що страх», — розвів руками Стахорський, виклично дивлячись на ворога. «Гляди, щоб не було запізно», — з цілком прочитуваною погрозою сказав педагог. Цікаво, чи він уже здох? Шкода, коли так; один синьо-жовтий прапор на мерії чого вартий. Він побачив той прапор і здох від сказу, покусавши перед тим кількох учнів. Але їх врятували. Куди тепер стікатимуть безпритульні кошмари? Вони, мабуть, потраплятимуть до когось іншого, чия школа ще ціла. Він набрав номер Беста.

	— Бест, добрий вечір. Кому ти продав нашу школу?

	— Стах! Сташку, дорогий! Привіт, старий, — зрадів Бест на тому кінці дроту. — Ти де?

	— Дома. Я сьогодні вже їду. То де школа?

	— Ага, спохватився, побиваєшся. Ото треба було плекати її, як парость. Півроку тому вже розвалили і вивезли, а ти щойно прокинувся. Отакі вони всі, оті вороги народу... Там паркінг.

	— Я бачив. Збулася ще одна заповітна мрія двох ідіотів.

	— Двох?! Стах, її прокляли покоління.

	— Добре кажеш, синку. Туди їй і дорога. Чи ти пам’ятаєш Анастасію? Вона банкувала у «Крихті».

	— Чого б то я її забув? — здивувався Бест. — А що?

	— Де вона?

	— Вона вийшла заміж за льотчика, який пролітав над нашим прекрасним містом. І полетіла з ним до Сверд- ловська. Давно, ще за перестройки.

	— Я згадав сьогодні, як вона втопила твого Еліота.

	— Вона незумисне. Просто в неї була така срака. Стах, а як польською «срака собача»?

	— Дупа волова... Я одразу відчув, що спілкуюся з учителем. І де ти тепер викладаєш, коли школи нема? На майдані? Біля церкви? У метро?

	— У дупі воловій. Стах, приходь, я так скучив за тобою. Наговоримось.

	— Дякую, Бест, не можу. їду вночі.

	— Як батько?

	— Так само.

	— Хріново. Тримайся, старий.

	— Бувай здоровий.

	Стахорському здалося, ніби дощ перестав тарабанити. Вийшов на балкон — ні, мрячить, просто тихший і, начебто, тепліший. Почитати? Скільки можна читати.

	Повернувся до кабінету, запалив настільну лампу, вигідно всівся у глибокому батьковому кріслі. Знічев’я дістав з шухляди журнальну вирізку.

	Ця чорнява, крайня ліворуч, яка підперла голову рукою, ледь помітно посміхається. Таке враження, що вона знайома з фотографом і посміхається саме до нього.

	Коси у неї розплетені, вільно лягають на плечі, торкаються книги на столику. Що то за книга? Дві менші сестрички, схоже, примостилися на одному кріслі разом. Вони уважно дивляться в об’єктив. А от ця, що стоїть посередині, в об’єктив не дивиться, її погляд удавано зосереджений на книзі. Навряд чи вона може що-небудь прочитати на такій відстані. Але вона й не читає, вона просто уникає дивитися на фотографа. Для неї не існує майбутнього глядача, перед яким вона мала би постати привабливою; вона зараз і тут виказує вороже ставлення до цієї ситуації фотографування. Чим їй так досадили? Ваза з квітами аж на краю столика, її відсунули похапцем, щоб звільнити місце для книги; невже та книга конче мусила потрапити у кадр, адже вистачило б і вази. Голий простір стіни за їхніми спинами. Тут якась недоречність. Складається враження, що столик присунули до стіни в останню мить, що край багета з дзеркалом надто недоречно вгризається у загалом продуману композицію, загрозливо торкаючись двох дівочих голів. Ця, крайня праворуч, здається, схожа на Миколу II. А може, то не дзеркало, а картина? І чому в цієї, що стоїть, неприховано злий вираз обличчя? Наче вона ось-ось вибухне гнівом. Вона чи не найстарша з-поміж них. Її волосся перехоплене стрічкою або обручем. Тоді, мабуть, була така мода. Чимось нагадує Сафо. Хто її так розізлив?

	Потужний вал крові ударив Стахорському до голови, тихо заворушилося волосся. Його обсипало морозом, він підхопився з крісла, серце виламувало ребра.

	— Господи, — сказав він. — Господи, та це ж я її розізлив! Як я міг забути? Невже я божеволію?

	Спочатку він зайшов до глибокого дзеркала і попрямував довгим коридором, захаращеним дерев’яними ящиками і всіляким мотлохом. Його анітрохи не дивувала можливість заходити до дзеркал, навпаки, він знав, що вже не раз робив це і пам’ятав увесь шлях, який треба подолати, кожний поворот коридору, кожний виступ, який слід було оминути або ухилитися, щоб не вдаритися об нього. Йти коридором видавалося нудним, він чимось нагадував переходи за лаштунками або попід сценою театру Заньковецької, так і чекай, що ось випірне який-небудь Кактус або Крілик з пляшкою кальвадосу і люб’язно запропонує причаститися та побесідувати про поезію Лишеги. Але ніхто не виринав, з пронизливим пищанням розбігалися задзеркальні миші, з ящиків стриміли шоломи, списи, прапори, подекуди повипадало лахміття сценічних костюмів з еполетами і жабо, рулони декорацій з лісами й морями, і Стахор- ський піднімав ті шмати та запихав назад, щоб не за-шпортатися, коли буде повертатися. Він пройшов той коридор повністю і опинився на брукованій вулиці, залитій сонячною повінню. За металевою огорожею розкинувся тінястий сад з посиланими білим піском доріжками. У саду на нього чекала чорнява дівчина з довгими розпущеними косами.

	— Як добре, що ти нарешті тут, — сказала вона, — ходімо, ходімо швидше.

	Дівчина повела Стахорського до палацу. Він не знав цієї дівчини, не знав, як її звати, але вона поводилася як давня знайома, усім своїм виглядом виказуючи привітність. Чи все-таки він бачив її колись? Може, це барменка з «Крихти»?

	Крадькома він окинув її фігуру поглядом і йому одразу стало соромно. Дівчина так довірливо ставиться до нього, наче чиста сестра, навіщо ці вульгарні, недоречні тут думки.

	У палаці панував переполох і розгардіяш. Усі квапилися, робітники запинали меблі білими чохлами, виносили речі, канапи, крісла... Стахорський трохи розгубився, бо ще ніколи не потрапляв до такого гарного палацу з розписами і ліпними прикрасами, він нікого тут не знав, але дівчина взяла його за руку і впевнено вела далі, з однієї пишної зали до іншої, де на стінах висіли полотна старих майстрів у масивних різьблених рамах з позолотою, стояли вигадливі годинники, ажурні столики, старовинні вази і амфори. Хто ця дівчина? І вони вийшли з дзеркала у довгий білий коридор з високими арочними вікнами і рядом люстр угорі. Знадвору долинали голоси, іржання коней, гул автомобілів. Напрочуд багато світла.

	— Це тут, — сказала вона. — Зараз я їх покличу.

	Але до них і так уже майже бігли двоє дівчаток у білих

	сукнях.

	— Ти повинен сфотографувати нас, — сказала його безіменна знайома.

	— Гаразд, але де апарат?

	Апарат стояв під стіною, старовинна скринька на штативі з коліщатами, вкрита малиновим плюшевим запиналом, з-під якого звисав шовковий шнурок з китицею. Тут усе таке старовинне. А дівчата зовсім юні.

	— Світло з вікна має падати на ваші обличчя, — пояснив Стахорський, розвертаючи штатив.

	Дівчата схопили столик з вазою на ньому і поставили під стіною, навпроти вікна. Потім присунули до нього

	крісло. Чому такий страшний поспіх? Розпочалася війна? Ч и вони від’їжджають на дачу?

	— Побачиш це фото там, у себе, то згадаєш про нас, — сказала дівчина з розпущеними косами. — І тоді забереш до себе. Обіцяєш?

	— Заберу? Звідси? Але як? — здивувався Стахорський.

	— Прочитаєш заклинання.

	— Я не знаю жодного заклинання, — розгубився він.

	— Це так просто. Візьмеш давню книгу...

	— Біблію, — несміливо підказала найменша.

	— Ні, Біблії в мене нема, — заперечив Стахорський.

	— Ну, а що в тебе є? Шекспір, Данте, Гомер...

	— Гомер є, — згадав Стахорський. — У перекладі Жуковського.

	— Прекрасно, це «Одісея». Зараз принесу.

	За хвилину вона повернулася з томом.

	— Ми разом обираємо місце з «Одісеї». Воно й буде ключем. Ти побачиш цю книгу на фото і згадаєш, що повинен прочитати заклинання. Воно відкриє нам дзеркало, бо ми також прочитаємо те саме заклинання тут. Обіцяєш? Ми будемо у страшній небезпеці, — голос чорнявої дівчини затремтів.

	— Обіцяю, — сказав Стахорський.

	— Даєш слово?

	— Слово честі. Давайте шукати ключ, — мовив Стахорський. Йому передалося загальне хвилювання, яким було просотане повітря палацу.

	— Що саме ти пам’ятаєш з «Одісеї»?

	— Одісей у циклопа. Він заховався під бараном і врятувався.

	— Чудово, дуже доречно. Цього ти справді не забудеш. Ось поглянь, закінчення дев’ятої пісні:

	Спутников верных созвав, я велел, чтоб они на проворных

	Все кораблях собралися и все отвязали канаты.

	Спутники все собралися и, севши на лавках у весел,

	Разом могучими веслами вспенили темные воды.

	Далее поплыли мы в сокрушенье великом о милых

	Мертвых, но радуясь в сердце, что сами спаслися от смерти.

	— Одісей у цій пісні називає себе Ніхто, — згадав Стахорський.

	— От і будеш нашим Ніхтом, — засміялася чорнява.

	— Або вашим бараном, — усміхнувся він до неї. На тлі білої, наче екран, стіни вони виглядали справді гарно. Білі сукні, білі квіти у вазі, білі туфельки.

	— Я мушу захопити бодай край дзеркала, з якого ми вийшли. Тоді я напевно згадаю.

	— То захоплюй!

	Стахорський перекотив штатив праворуч. Тепер композиція складалася не так доладно; він почав міркувати над необхідними змінами, коли раптом прочинилися сусідні двері і з них вийшла ще одна дівчина у білій сукні, чимось схожа на античну гречанку. Вона побачила Стахорського і обличчя її видовжилось.

	— Он як ви тут проводите час! — обурилася вона. — Чудово виховані панночки в компанії з незнайомим чоловіком. Усі...

	— Заспокойся, прошу тебе! — підхопилася чорнява з банкетки під стіною. — Залиш це тепер, я потім усе поясню.

	— Це я прошу тебе припинити неподобство! Слушний час для знімання!

	Чорнява схопила її руку, піднесла до вуст і... поцілувала. А потім поставила обурену гречанку за столиком.

	— Всього-на-всього одна мить для вічності. І ти, ти також з нами.

	— Не можу бачити такої розпусти!

	— Тоді дивись у книгу!

	Коридором хтось ішов. Неквапливі кроки чоловіка, впевненого у собі. Побрязкували шпори. Можливо, що то був їхній батько, бо сполотніла навіть чорнява дівчина. Але вона вмить опанувала себе, сіла на банкетку і, посміхнувшись, підперла голову рукою. Така пластична...

	— Знімай, ми готові. Швидше! — тихо наказала вона.

	Стахорський сіпнув за шовкового шнурка, клацнула

	рамка. Наче затвор карабіна.

	— А тепер тікай. До дзеркала.

	Кроки затрималися неподалік. Стахорський пірнув до темної, прохолодної глибини і боляче вдарився боком об якийсь задзеркальний ящик. Він озирнувся — і побачив, що слідом забігла одна з менших сестер; вона наздогнала Стахорського, поцілувала його у щоку і, вся спаленівши, прошепотіла: «Не забувай! Ми чекаємо...» А тоді притьмом побігла до своїх. Гаряча хвиля ніжності й зворушення залила серце Стахорського. Невинне дівча не злякалося неминучих докорів старшої сестри і насмілилося поцілувати чужого чоловіка — щоб він тільки пам’ятав про свою обіцянку. Як вони хочуть жити! Хіба таке можна забути? Він перетнув сад, бруковану вулицю і зайшов до нічим не примітних дверей присадкуватої споруди, за якими починався вже знайомий довжелезний коридор. Він майже летів тим коридором, наспівуючи і задихаючись від щастя. Його життя раптово набуло вартості і високого сенсу, воно перестало бути індивідуальним, відокремленим

	мерехтінням, спалахнувши суцільним надособистим сяйвом. Він ніс із собою ключ до однієї з найбільших таємниць світу, він сам був ключем і мостом сполучення між часами. З часу облетіла фальшива облуда тривимірності і незворотності, з-під неї визирнуло іцире золото Єдиного, у якому згладилися вузли дихотомій і дзер-кальних поділів на видиме й відображене, на смерть і життя. З цією звісткою він і прокинувся. Інна ще спала. За вікном старої бойківської хати сяяло те саме Сонце єдності, на стіні коливалася тінь від горіха, а далі, у золотому жарі липневого ранку, стояли Карпати. Лежачи, він споглядав це свято буття, з розплющеними очима знову переживаючи кожну деталь сновидіння, терпляче очікуючи, коли прокинеться дружина — сьогодні був день її народження! — і він зможе розповісти одну з най- небуваліших історій.

	З

	— Нічого собі подарунок на уродини! — сказала Інна, дослухавши до кінця. — Я сплю, а він у цей час тиняється Задзеркаллям у товаристві пишнокосих панянок. Вони його, бачте, цілують! Мене ти, звичайно, там не зустрів.

	Тупа реакція на такий дивовижний сон; але Стахор- ський стримався. Вони набрали вина, їства і на цілий день вирушили у гори.

	Якийсь час потому він жив на небувалому підне-сенні. Світлий і щемкий настрій сну супроводжував його повсюди, Львів ще ніколи не був таким прекрасним і приязним до нього, усе складалося саме по собі. Стахорський, либонь, уперше відчув, що означає мати харизму. Він за кілька тижнів написав половину книги

	і зробив це немовби бавлячись — письмо приносило насолоду, воно було щільним і легким, без найменших ознак силуваності, якої він не терпів ні у власних, ані в чужих текстах.

	Однак перегодом, як то завжди стається зі снами, настрій втіленого дива почав вивітрюватись, непов-торне освітлення сущого — блякнути. Осінь, поїздки, робота, клопоти — і ось уже він повністю забув про свій сон, забув про надзвичайну місію і обіцянку. На сьомому розділі книги Стахорський спіткнувся і застряг, слідом захворіла Інна, потім заслабував батько, грошей не було нізвідки і він зацьковано метався від одного підробітку до іншого, перекладаючи політологічні і які-завгодно статті, пишучи огляди, рецензії, казна-що, казна з чим. Писав, перекладав, позичав, повертав... які вже там принцеси.

	Стахорський знову поглянув на фото. Йому стало не по собі. Сни снами, містика містикою, але ж не до такої міри. Що з цим робити, з чого починати? Він пішов до телефону і набрав Львів.

	— Інна? Добрий вечір. То я.

	— Добрий. А то — я. Що нового?

	— Усе гаразд. Завтра приїду.

	— А тато?

	— Вже краще. Він наразі спить. Почав виходити на вулицю. Але тут ллє цілими днями.

	— І в нас.

	— Інно, слухай, ти пам’ятаєш той сон, що приснився мені на твої уродини?

	Він кволо покладався на те, що дружина відповість «не пам’ятаю, ти мені нічого не розповідав». І тоді все стане на свої місця. Перевтомився, сплутана свідомість, сполохи повторного часу, таке трапляється з кожним. Але Інна, як на те, мала добру пам’ять.

	— Аякже, ще б пак. Чотири білосніжні німфи, з ними сатир Стахорський, знимкй на згадку і поцілунки в дзеркалі. А що?

	Ох і тон. Він не знав слів, якими можна було б пояснити те «що».

	— Стах, чому ти мовчиш? Вони тобі знову приснилися?

	— Якби ж то, — озвався він.

	Вона здогадалася сама.

	— Ти знайшов ту знимку?

	— Батько знайшов. У якомусь журналі часів перестройки.

	— ...Але ж такого зовсім не може бути! Що то за дівчата? Яка там текстівка?

	— Це доньки Миколи II. Романова. Останнього російського царя. їх розстріляли більшовики у 1918 році. А фото зроблене 1913-го. Інно, знаєш, що там ще написано? «Автор снимка установлен предположительно».

	Приголомшена мовчанка.

	— Ну, і... що ти робитимеш? — у голосі Інни з’явилася якась поштивість. Як біля померлого абощо.

	— Звідки я знаю?

	— А ти знайшов ту книгу? «Іліаду»?

	— «Одісею». Ще ні. Але у батька десь є.

	— Слухай, Стах, не роби нічого. Я тебе благаю. Приїзди завтра. Візьми ту фотографію з собою. Ми все обговоримо. Адже то є щось нечуване, може, треба порадитися...

	— ...з психіатром, — докінчив її думку Стахорський.

	— Ти ж не знав уві сні — хто вони?

	— Ні. Палац був розкішний, вони ошатно вбрані, але я й подумати не міг, що вони існують... існували насправді.

	— Я теж думала, що то якісь символи. Тепер цілу ніч не спатиму.

	— Не будемо набалакувати.

	— Добраніч?

	— Добраніч.

	«Одісея» стояла там, де й завжди. Малим Стахор- ський збирався вивчити її напам’ять. Він десь вичитав, що всі освічені греки знали «Іліаду» й «Одісею» напам’ять, і хотів бути як вони. Батько дуже сміявся тоді. Його син кохався у давньогрецьких міфах, змайстрував собі кумирню з зображеннями Гермеса і Аполлона, отримував «відмінно» з історії стародавніх народів. Через пару класів він уже отримував «незадовільно», бо почалося вивчення історії СРСР.

	Стахорський знайшов IX пісню, перебіг очима ко-роткий зміст. Так, це тут. Біла книга навіть розмірами нагадувала ту, що лежала на столику у принцес. Божевілля якесь, бігме. Перехреститися, чи що?

	Читай. Тут усього шість рядків гекзаметру.

	Але ж це неможливо.

	Читай. Вони чекають.

	Історію неможливо повернути назад. Вони вже давно мертві.

	Ти уб’єш їх удруге, якщо не прочитаєш. Не викру-чуйся. Адже ти пообіцяв.

	Уві сні.

	Ти дав слово честі! Звідки ти знаєш, що таке сон, дзеркала і час насправді?

	Я не можу.

	Ми чекаємо! Чекаємо! Читай!

	Я боюся.

	Вона наздогнала і поцілувала тебе. Щоб ти не забув. Вона відважилася. Ти плакав від щастя. Читай, ти врятуєш їх! Адже це їхній єдиний шанс, чим би це все не було.

	Але ж такого не буває!

	Ось фото. Ось книга. Інна підтвердила, що ти розповідав їй цей сон. Ти не божевільний. Читай уголос.

	Я страшенно боюся.

	Стахорський застогнав від муки. Мука несамовита, страх пекельний, хвилі гарячого морозу одна за одною прокочуються тілом.

	Я спробую. Може, нічого не станеться. Я дав слово честі і не забув про це. Може, це якесь випробування; краще б я не наражався на нього. Ось візьму зараз — і прочитаю. Що буде, те буде.

	Він набрав повні груди повітря і стрімголов кинувся у темні крижані води неймовірного:

	Спутников верных созвав, я велел, чтоб они на проворных

	Все кораблях собралися и все отвязали канаты.

	Спутники все собралися...

	Голос, чужий і сиплий, долинув до Стахорського з такої позасвітньої далі, що він жахнувся: де я? Лимонний метелик, який бозна-відколи мертвий лежав на підвіконні, ожив і запурхав біля настільної лампи, оббиваючи пилок з крилець на розгорнену книгу; за спиною, наче сніг під чоботом, рипнула стулка трельяжа і Стахорський кинувся, мов ужалений змією.

	Вони вже бігли довгим коридором! Він чув, як відлунює дзвінкий дівочий сміх, як клацають обцаси і легко, білосніжно шелестять сукні. Ще три рядки, ще три миті в одній — і вони з’являться тут, у крихітній кімнаті потворної «хрущовки», щасливі і врятовані навіки. Тільки ця мить, заповнена трьома хрипкими рядками гекзаметру... Але що скаже батько? Вони розбудять його! Він немічний, він тяжко хворий, йому не можна хвилюватися. Як він переживе їхню появу? Адже він одразу впізнає їх! Як я йому поясню? А я, я сам як переживу це?

	Стахорський щосили відштовхнув том і він упав на підлогу. Стіл плив перед очима, зі стелі повільно сипався попіл, серце заледве билося. Метелика не було. Відтепер лиса потвора Кундель має всі підстави пишатися мною.

	До кімнати зайшов батько.

	— Я бачу, ти ще не поїхав. Котра воно вже година?

	— Анікотра. Нуль годин, — сказав Стахорський, поглянувши на електронний годинник, де дійсно стриміло п’ятеро зловтішних нулів.

	— Та ж на тобі лиця нема! Що сталося?

	— Тут... миша пробігла. Я по ній... книгою.

	— Де вона в чорта взялася? Скажу Свєті, щоб принесла отрути. А мені причулося — гомін, гомін, сміх... Я думав, до тебе гості прийшли.

	— Ні, тату. Не прийшли до мене гості. Буду я вже збиратися. Незабаром поїзд.

	— Ага, дивись, не запізнись. Миша завелася, це ж треба... Скоро тут вовки завиють.

	Стахорський одягнув куртку, міцно обняв старенького.

	— Бувай здоровий, дорогенький мій.

	— Щасливої тобі дороги. Дзвони і приїжджай. А дівчат не береш із собою?

	Батько подавав йому вирізку.

	— У Львові не люблять росіян, тату. Хай вони лишаються з тобою.

	— Вони б мені їсти варили, — сказав батько, безпорадно дивлячись Стахорському в очі. — їсти б варили, до аптеки ходили. А оця мала з книгою читала б мені вечорами. Добре б нам жилося разом.





	Віктор НЕБОРАК

	Народився 9 травня 1961 року у Львові. Закінчив філологічний факультет Львівського держуніверситету ім. І. Франка. Поет, прозаїк, літературознавець, перекладач, есеїст. Прокуратор літгурту Бу-Ба-Бу.

	Автор книг «Бурштиновий час» (1987), «Літаюча голова» (1990), «Alter ego» (1993), «Розмова зі слугою» (1994), «Доповнена біографія // БУ-БА-БУ. Т.в.о. /.../ри» (1995), «Повернення в Леополіс» (1998), «Епос про тридцять п'яту хату» (1999), «ЛІТОСТРОТОН» (2001), «Введення у Бу-Ба-Бу»

	(2001) , «Вірші з вулиці Виговського» (2009).

	Лауреат премії «Глодоський скарб» (2008).

	Мешкає у Львові.

	ПЕС ДЖУЛЬБАРС, СВЕТР І СПОРТИВНІ ШТАНИ

	Мої сни — переважно тьмяні. Те, що являється мені в них, відбувається, наче в сутінках. Замолоду зрідка мені снилися просторові абстракції, щось неймовірно велике, неокреслене, безмежне. Воно наближалося до мене, і я відчував свою мізерність і неспроможність охопити своїм убогим розумом те, що відбувається. Траплялися сни, у яких я здогадувався, що сплю. З цього випливало два протилежні висновки. Перший: я сплю, отже, можу робити все, що завгодно, — літати, перестрибувати через безодні, керувати подіями, проходити крізь стіни, ставати невидимим... Другий: я сплю, а це означає, що можу прокинутися, але як мені прокину-тись, не знаю. Я хочу і не можу прокинутись, розумію, шо насправді я — не володар, а в’язень сну, в якому на мене чатує смертельна небезпека, і мені якнайшвидше потрібно знайти рятівний вихід. У другому випадку я відчував сон як живу біомасу, що поглинула мене. Це був не мій сон, а сон, у який я випадково потрапив. Сон знав про мій переляк і підступно замасковував морфінними випарами усі виходи в яву, ще глибше занурюючи мене у свій відсутній простір.

	Траплялися й дуже гарні сни, як трапляються дуже гарні краєвиди. Часто вони були не подієві, а майже статичні, такі собі сни-картини. Перед своїм одруженням я мав сон, у якому поглянув на небо і побачив, як у синьому безмірі завис величезний Людиноптах з позолоченими крильми, які насправді були елементами його вбрання. Голова в нього була з журавлиним дзьобом, а ноги — людські, вбрані в штани, та, здається, босі. Крила були розпростерті вшир, і я помітив, що вони з тканини, облямованої золотими берегами. Гострі кінчики тканинних крил не тріпотіли, а нерухомо вимальовувалися на синьому небі. Це видиво було неймовірно гарне, такого я ніколи раніше не бачив, та все ж, навчений казками, сподівався побачити щось подібне. Людиноптах повільно перетинав піднебесся просто над моєю головою, і я захоплено спостерігав за ним, так, наче це летить один з Господніх архангелів.

	Не маю наміру тут витлумачувати свої сни, розу-міючи, що ті детальки й образи, які запам’ятовуються після пробудження, це тільки залишки, пір’їни з крил міфічного птаха.

	Більшість снів можна пояснити, виводячи їх з яви. Тому найтаємничіші сни — ті, що не надаються до легкого розшифрування. Деколи мені сняться міста і містечка, в яких я ніколи не бував. Усе видно дуже чітко, деталізовано до дрібниць. Мене обминають заклопотані перехожі, об’їжджає велосипедист... Ось він зупиняється біля світлофора і чекає на зелене світло. Він у домашньому халаті, з-під якого опускається на плиту хідника поросла волосинками м’язиста нога. Чому раніше халат на велосипедистові не привернув моєї уваги? Як він крутить педалі в халаті? Не боїться, що край халата зажує ланцюг?.. Мені варто якнайшвидше забратися з цього міста, це нібито якесь місто у Тер-нопільській області, районний центр, так принаймні мені здається. Та я не знаю, як воно називається. Потрібно дістатися до вокзалу, довідатися з вивіски над головним входом назву міста, переглянути розклад руху поїздів і взяти квиток до Львова на найближчий поїзд. Та раптом з’являється безліч перешкод. Я загубив свою торбу, де у внутрішній кишенці були мої подорожні гроші. Поїзди, що зупиняються на місцевому вокзалі, їдуть до невідомих мені пунктів призначення, і жоден не проїздить через Львів. І найголовніше — навіть якби мені вдалося дістатися до Львова, я потрапив би не до справжнього, а до маревного Львова...

	Те місто зі снів знаходиться в іншому вимірі, там усе має інший вигляд. На Високому Замку є палацова забудова, оточена мурованою загорожею. З боку центру майже впритул до палацу підступають цвинтарні поховання. Там, де вулиця Богдана Хмельницького, — невідома мені дільниця, забудована будинками в стилі ампір. Це п’яти-шестиповерхові австрійські будівлі. Такі можна побачити у Львові на Валовій або на князя Романа, та аж ніяк не на Богдана Хмельницького. Колись ми з польським поетом Богданом Задурою і українським поетом Андрієм Бондарем йшли вулицею Хмельницького у пошуках певної ресторації. Ми йшли і йшли, нам траплялися дивовижні персонажі, будинки на вулиці ставали дедалі нижчі, спадали подекуди й до першого поверху, а тієї ресторації все не було. Через півгодини ходу я став сумніватися, чи справді знаходжуся у рідному Львові. Ми видибали у якусь промислову зону і, нарешті, знайшли Задурину ресторацію. І це був не сон.

	Інша величезна й неосвоєна мною дільниця Львова знаходиться за школою №44 на вулиці Золотій. Колись Золота була кордоном мого персонального Львова. Перший і другий клас я відвідував саме СІП №44. Після уроків щодуху гнав додому, в напівпідвальне помешкання на вулиці 16-го квітня. Які принади знаходилися за школою, в протилежному від мого напівпідвалу боці, там, куди тягли свої ранці деякі мої однокласники? Я й досі не знаю. І ось уві сні я нарешті потрапляю туди. Розкішні будинки, вітрини крамниць, святкова публіка. Так, наче Львів має декілька автономних і рівноправних центрів, де вирує невпинне вуличне життя. Сновидна топографія у львівських серіалах снів тотожна сама собі, переходить зі сну у сон більш-менш без видозмін. Місто по колу оточує парк, а Личаківський цвинтар перемістився в центральну частину, розсунувши проспект Свободи і площу Ринок. Паркову зону перетинають водні канали, якими розтеклася Полтва. Усе поприбирано, жодного сміття. Замкова гора — на-багато більша, ніж насправді. На її вершині — трамплін для стрибків на лижах.

	Бувають сни, в яких я потрапляю у внутрішні приміщення, у пивниці-ресторації, з’єднані між собою підземними переходами. На вулицях сновидного Львова немає транспорту. Юрби людей пересуваються в різних напрямках, перемішуються, наче це свято міста.

	Якось мені приснився навіть Сихів. Якщо хтось не знає, доводжу до відома, що Сихів — це порівняно нова дільниця Львова, спальний район, місто в місті. Кажуть, там мешкає і поринає у сни майже 200 тисяч люду. Отож мене запросила до себе в гості певна особа жіночої статі, і я необачно прибув до її сихівського помешкання. Особа не викликала у мене статевого трему, та я відчув, що мене вона не проти пришпорити. Якась неймовірна сила почала тягнути мене до неї проти моєї волі. Щось мені підказувало, що не можна дивитися їй в очі, інакше — гаплик. Дивом, ховаючи погляд, вдалося мені покинути гостинну сихівську квартиру і щодуху, з язиком на плечах, кинутися в суцільну темряву, що загусла між понурими багатоповерхівками. Я біг, ледве пересуваючи ноги, у напрямку, де мала б стояти прикордонна Південна брама. У повітрі за моєю спиною наростало гудіння, як від винищувача. Я знав, хто за мною женеться, та боявся переконатися, що переслідувачка летить на мітлі чи на якомусь модернізованому порохотягові. Дорогу мені перетнув потічок, і з глибин пам’яті виплило — мара не перелетить потік води. Колись я вичитав щось таке у якомусь збірнику легенд. До речі, в реальному Сихові я не бачив ніяких потічків. Через рятівний потічок був перекинутий рятівний місточок зі з’єднаних тросами колод. На тому боці я буду в безпеці. З останніх сил ватяними ногами я долаю місточок і озираюся. За кілька метрів від мене, наче за склом, висне в густому сихівському повітрі люте бабище — одне з втілень моєї знайомої, у якої я щойно пригощався підозрілими напоями. Не маю сумніву, що вона туди підсипала притягай-зілля. Бабище блимає на мене зеленими вогниками зіниць, погрожує пальцем- гачком, розвертається і відлітає, як зенітний снаряд, у напрямку Сихова. Та жоден будинок не завалюється.

	Деякі мої сни були пов’язані з виступами перед публікою. Коли планувалися реальні виступи, тоді мені снилися варіації на тему, як воно буде насправді. Я переймався тим, чи збереться на мій виступ достатня кількість доброзичливої публіки, і мені снилися напівпорожні зали і байдужі обличчя присутніх. Одного разу приснився мій спільний виступ з Віктором Морозовим, хоча нічого подібного не планувалося. Цей сон мені вдалося впіймати, тобто він має чітке датування — 15 лю-того 2009 року, неділя, Стрітення Господнє, і місце, де він мені наснився — маленька, або дитяча, кімната в нашій квартирі на вулиці Виговського у Львові. Я вів тоді щоденник, бо наприкінці січня і в перші десять днів лютого мав літературні гастролі у США. Вирішив записувати свої враження від мандрівки включно зі снами. Сама подорож за океан була, як довжелезний сон, що тривав майже два тижні з усіма притаманними моїм снам ознаками: незнайомі міста, незнайомі люди, неспроможність вирватися в обжитий раніше простір... І ось я вже три дні вдома. Удень хочу спати, вночі годинами не стуляю очей. О 7-й ранку приїхали тесть і теща. Ми поснідали, і мене після безсонної ночі здолала дрімота. Я заснув у кімнаті Богданки, колишній дитячій, приліг на її канапу у светрі і спортивних штанях. І саме в цьому несценічному одязі я потрапив на сцену у переповнену велику залу, де вже виступав Віктор Морозов. Як виявилося, у нас з Віктором була попередня домовленість про прем’єрне виконання нової Вікторової пісні на мої слова. Мої вокальні дані — ніякі, я можу хіба що акцентно скандувати вірші, наважуючись ненадовго переходити на мелодію. Я ніколи не виступав з Віктором у дуеті та ще й з прем’єрною піснею. Мені вивітрилося з голови, що це мала бути за пісня, отож я не міг згадати жодного слова, написаного нібито мною. Я опинився біля мікрофона перед численною публікою, що прийшла на виступ саме Морозова. На мені були спортивні штани і світлий светр, подарований тещею. Зал, напевно, і не здогадувався, що це за тип замінив Віктора біля мікрофона. Я почав промовляти щось таке, що не трималося купи. Не був п’яний, та молов язиком, як п’яний. У залі почулося незадоволене шарудіння. Віктор підійшов до мене і, замість того, щоб рятувати ситуацію, тицьнув мені у руки свою гітару і зник. Я залишився віч-на-віч з публікою — з гітарою, на якій не вмію грати, з очікуванням публіки на прем’єрну пісню, якої не втну, у недоладному домашньому одязі. Пауза надто затяглася. Нарешті я зважуюсь на підміну і скандую з пам’яті свій старий «Монолог з псячого приводу». Ця річ завжди мала успіх у публіки і в моєму виконанні, і у виконанні Віктора. Починаю з преамбули — як у Янові, на подвір’ї моєї бабці газовики вирили рів для труби і як туди вночі, почувши шурхотіння щура, звалився пес Джуль- барс, припнутий за нашийник ланцюгом. У цьому місці слухачі завжди тамували дихання. А Вікторова публіка все голосніше стала виказувати невдоволення. Я продовжував: ланцюг був короткий, а рів — глибокий, задні лапи бідолахи Джульбарса не дотяглися до дна рівчака, і саме в такому завішеному вигляді пса знайшли зранку. Так життєвий шлях Джульбарса раптово перервала газова модернізація... Ніхто мене вже давно не слухає, публіка масово покидає зал. А ще ж не дійшло до читання самого вірша. Тим часом приязний Віктор за лаштунками роздає автографи. Я подаю йому знаки, та він не помічає мене. Пронизливо виє сирена, яка виявляється мобільником, і я прокидаюся. Ура.





	Дмитро ПАВЛИЧКО

	Народився 28 вересня 1929 року в Стопчатові на Івано-Фран- ківщині. Поет, перекладач, літературознавець, громадсько-полі-тичний діяч, дипломат. Серед його книг: «Любов і ненависть» (1953), «Правда кличе» (1958), «Гранослов» (1968), «Сонети подільської осені» (1973), «Таємниця твого обличчя» (1974,1979), «Над глибинами, літературна критика» (1984), «Поеми й притчі» (1986), «Покаянні псалми» (1994), «Наперсток» (2002), «Рубаї» (2003), «Аутодафе» (2008) та інші. Автор антології перекладів «Світовий сонет» (1983), сонегів Шекспіра (1998), антологій польської (2000), словацької (1997) та хорватської (2008) поезій. Автор багатьох творів для дітей, знаменитої пісні «Два кольори» та ін. пісень. Завдяки Павличкові 1967 р. українському читачеві було повернуто творчість Богдана-Ігоря Антонича. Лауреат Шевченківської премії. Герой України. Мешкає в Києві.

	мої сни

	В дитинстві і в юності я спав твердо, а коли бачив себе в сновидінні, то майже завжди літав. Літав над стопчатівськими пасовищами і городами, але крил не мав, просто помахом рук підносився в повітрі. Це були мої найкращі сни.

	Одного разу снилося мені те, що сталося в дійсності з моїм товаришем Миколою Кашевком, коли ми в Стоп- чатові заклалися, хто з нас двох перебіжить дорогу ближче перед машиною, яка проїжджатиме. Микола не встиг перебігти дорогу, потрапив під машину, але, на щастя, так, що опинився між колесами, а не під ними. Він встав, кров пішла йому з носа, водій авта поплескав його по плечах і поїхав далі, а я переживав страшенно. І ось мені сниться, що то я не встигаю перебігти дорогу, машина вдаряє мене і намотує на колеса мої руки й ноги. Моє тіло гнучке, як ґума, а водій, що витягає мене з-під авта, хоче пхнути в мене ножа, аби покарати за злочин. Я втікаю, ноги гнуться, кричу й прокидаюся від власного крику.

	Коли я був ув’язнений і катований у тюрмі 1945 року, мені снився мій батько на косовиці. Він косить і я кошу, йдучи за ним. Я не маю сили його наздогнати, а він оглядається й каже: «Оглянься, за тобою повзе змія!» Оглядаюся, жодної змії не бачу, але з переляку махаю косою все швидше, наздоганяю батька, він каже: «Краще вбити змію, ніж гнатися з косою за татом!»

	1979 року мені приснився сон, який я виклав у цьому вірші:

	Мамо, ви мені приснились Так печально, так скорботно,

	Що не міг я цього знести І в могилі закричав.

	«Випустіть мене на волю,

	На повітря та на сонце,

	Хай я матері поможу В смутку темному, в біді!»

	Хтось мені відповідає,

	Хтось могутній і жорстокий:

	«Раз ти ще кричати можеш,

	То відвалюй сам плиту!»

	Моя поезія «Не знаю, хто зробив мене орлом» — це опис мого сну, в якому я побачив чи відчув себе орлом, посланим якоюсь таємничою силою в гірську ущелину, де, неначе Прометей, стоїть прикована кайданами до скелі жінка. Зрозуміло, ідею цього вірша довелось мені зашифрувати. Та жінка була начебто моя кохана, хоч насправді йшлося й писалося про Жінку-Україну. І хоч я розумів, що, видаючи себе за орла, який слугує владній силі, накликаю сам на себе недобру характеристику, все ж таки не порушив я сновидіння. Можливо, цей сон був своєрідним каяттям за ті мої вірші, де я справді грішив проти власної любові. Але в тому сні я вже орел неслухняний, я зриваю кайдани з Жінки, закриваю крилами її оголену плоть. Рятую її!

	Інколи мені снилися коні, інколи жінки разом з кіньми. Коні зі мною розмовляли, як люди, скаржились на мене, нібито я надто туго зав’язував на їхніх ногах пута, коли залишав їх на всю ніч пастися десь під лісом. Жінки мовчали, перекидалися в демонів, одна з них мала тулуб коня, чим я був не розчарований, а приємно здивований. Її кучерява, аж до землі довга грива мене зачарувала. Мій вірш «Амазонки» походить із моїх снів про коней і жінок.

	Моя поема «Вогнище» — сон, розмова з братом, розстріляним 1944 року в Коломиї гестапівцями.

	Бачив я в сні недавнього часу Романа Шухевича. Сиджу на пляжі в Одесі серед малоросів, чую суржик і раптом бачу, що з моря виходить рудий чолов’яга з обличчям того скіфа, що змальований у моїй поемі «Поєдинок». Я придивляюся і впізнаю в ньому Романа Шухевича. Він одягається, ясно бачу на ньому кітель з погонами радянського полковника. Мені страшно, я чомусь думаю, що його вже всі пляжники впізнали. Але він підходить до мене: «Йди за мною!» Я одягаюся і раптом бачу на собі гімнастерку й кашкет совітського солдата. Ми досить довго йдемо одеськими вулицями, виходимо на якусь площу околиці міста. На площі — мотоцикл. Шухевич сідає на нього, заводить мотор і зникає в куряві дороги. Я вертаюся до моря. А там уже повно каґебістів, міліції, всі кричать: «Он был здесь! Кто его видел?» Мене оточили, показують на мене пальцями: «Он видел!» Я кидаюся в море, чую постріли на березі, втікаю, пливу, підпливаю до якогось степового берега, де нема нікого, виходжу з води і втрачаю притомність. Буджуся від гуркоту мотоцикла, що промчав десь поблизу.

	Один з моїх снів (у червні 2010 р.) цікавий тим, що явив переді мною потоп, який начебто стався в якійсь країні Західної Європи, може, в Іспанії, чи Португалії, де я бував. Отже, бачу себе на міжнародній конференції славістів, де багато вчених з Росії та з інших слов’янських країн. Кожен розмовляє мовою своєї країни, всі все розуміють, але представники Москви пропонують перейти на російську мову. Я демонстративно тримаюся своєї мови, але деякі славісти країн Заходу підтримують росіян і починається дискусія, одні — за російську мову, інші — за мови слов’ян. В ту хвилину я підходжу до вікна і бачу, що місто, де ми зібралися, затоплюють води. 11,е потоп не від дощу, а від морського дна, яке раптом піднялося і викинуло на сушу водяні гори. Я бачу над водами хрести костелів, готичні верхи храмів, може, Барселони, може, якогось іншого міста. Будинок, де проходить конференція, поки що не затоплений, але це нікого не цікавить. Ми стоїмо біля вікон і дивимось на страшну панораму спокійного моря, з якого стирчать золоті хрести. Втечі з будинку нема. Ніхто не боїться, учасники конференції задоволені тим, що сталося. Але хвиля вдаряє у вікна і скрегіт потовченого скла будить мене.

	А наприкінці 1969 року, точніше, 14 грудня, снилося мені, що дочка моя Соломія зламала ногу. Я начебто стою в будинку Коломийської гімназії, у вікні, на третьому поверсі, і дивлюся на подвір’я дорогої мені школи. На тому подвір’ї, будучи студентом, я грав з товаришами відбиванки або «двох вогнів», бігав за м’ячем і тішився перемогою моєї команди. Бачу я згори на подвір’ї натяг- і іуту між стовпами волейбольну сітку, а по ній ходить, пере- бігає від стовпа до стовпа, моя дочка Соломія. «Солеч- ко, — кричу, — не бігай, бо впадеш!» Тої ж миті вона надає на землю. Я злітаю сходами вниз, вибігаю на подвір’я, беру Соломію на руки, а вона: «Тату, я зламала ногу!» Від її болісного стогону я прокидаюся, розбуджую Богдану: «Біда! Мені снилося, що Соломія зламала ногу!»

	Два тижні потому ми, Богдана, Соломія, Роксолана і я, їдемо до Львова зустрічати новий 1970 рік. Стрічаємося з друзями Романом Лубківським, Богданом Гори- нем, Романом Безпалківим, Ігорем Геретою, вирішуємо привітати новий рік у лісі, біля вогнища, в гірському масиві біля Сколого. Сидимо біля ватри, колядуємо. Була з нами дружина Лубківського Наталка, яка веселила нас коломийками та анекдотами. Над ранком переходимо на голий засніжений схил, Соломія сідає на санки, Наталя й собі сідає (де вони взялися ті санки, не згадаю), і якось так стається, що санки з Наталією налітають на санки з Соломією. Крик. Біжу: «Тату, я зламала ногу». Богдан Безпалків як людина з медичною освітою хоче накласти на зламану ногу перев’язку, але моя дружина наполягає на тому, щоб негайно їхати з Солею до лікарні. Семен Васильович Стефаник, тодішній голова Львівської обласної ради, присилає машину, і вже в тій машині, тримаючи на колінах Соломію, я згадую, що два тижні тому вона сказала мені в сні: «Тату, я зламала ногу».

	Певна річ, я до того читав у підручниках з психології про факти існування пророчих снів, але не дуже переймався тими загадковими речами. Тепер я добре знаю, що дар передчуття існує, що навіть сни, які неможливо розшифрувати як попереджувальні знаки, перестороги чи натяки на щось дуже важливе в житті людини, не є абсурдною випадковістю. Сни не завжди підказують людині, як треба жити, але майже завжди карають її за щось нею необдумано скоєне, являють їй фантастичну реальність, казку, підпорядковану законам видимого уявою, але якогось начебто потойбічного світу.





	Галина ПАГУТЯК

	Народилася народилася 26 липня 1958 року в селі Залокоть на Львівщині. Вищу освіту здобула на філологічному факультеті Київського держуніверситету ім.Т.Г.Шевченка.

	Авторка книг: «Діти» (1982) («Повість про Марію і Магдалину; Лялечка і Мацько; «Філософський камінь (роман); «Господар» (1986), «Потрапити в сад» (1989); «Гірчичне зерно» (1990); «Записки Білого Пташка» (1999) («Смітник Господа нашого» (роман), «Радісна пустеля» (роман); «Захід сонця в Урожі» (2003) (романи та повісті), «Писар Східних Воріт Притулку» (2003), «Королівство» (2005), «Втеча звірів, або Новий Бестіарій»

	(2006) (казкова повість), «Слуга з Добромиля» (2006), «Мій Близький і Далекий Схід» (2009) (повість та есеї) та інших.

	Лауреатка Шевченківської премії.

	Мешкає у Львові.

	БЛУКАЮЧА ПІСНЯ

	Дитиною мені снився сон, ніби я перебуваю в без-конечній сірій порожнечі, і поволі зменшуюсь, щоб нарешті зникнути. Здавалось, уся свідомість перетворюється на звуки, звуки — на мелодію, настільки нелюдську й сумну, що витримати її неможливо. Потім я читала, ніби подібні сни пов'язані з родовою травмою і сняться багатьом людям. Сірість, зменшення, страх. Крик при пробудженні. Як крик при народженні. Щоразу прокидаючись, ми не впізнаємо в першу мить той світ, який нас оточував учора. При пологах страждає не лише мати, а й дитя, чия душа змушена відтепер маліти й пристосовуватись до земного життя.

	Як тут не відчувати жалю... Навіть коли тобі шість років.

	Мій несамовитий крик час від часу будив батьків. Засвічували світло, мене заспокоювали, і я знову засинала. Якщо розповісти страшний сон, перестаєш боятись. Але ні тоді, ні тепер я не можу його розповісти. І всі пояснення розбиваються вщент перед тією мелодією, яку не зможе відтворити чи записати жоден музикант. Справа у висоті звуку, так мені здається. Орган чи віолончель, ні, це була б надто бліда копія. Тоді, у дитинстві, я не звертала увагу на звуковий супровід, настільки він був тісно сплетений з моєю суттю. З роками оті сни перестали снитися. Кричи не кричи, тебе ніхто не почує. Твоя свідомість контролюється тобою. Але потреба уникнути контролю, вивільнитись, ніколи не зникає.

	Мені було чотирнадцять років, мабуть, так. Я сиділа ввечері в своїй кімнаті. Нікого вдома не було. Я любила, коли батьки йшли в гості й залишали мене саму. Годі я могла думати. Думкам потрібні самотність і тиша. Я любила думати про майбутнє, про те, який світ відкриється переді мною, коли я стану дорослою і вільною. Стіни впадуть, мури розсипляться на порох, і я увійду в світ, який не буде мене ігнорувати, а бачитиме й чутиме. Я більше не буду дитям, що накоїло лиха і тепер, зіщулившись, чекає на покарання. Діти завжди відчувають провину і змушені нести на собі тягар цілого світу.

	Пам’ятаю, як я стояла посеред кімнати. Надворі була пізня осінь, падав дощ і завивав вітер. У такий час Ворон легко може постукати дзьобом у вікно і прокар- кати NEVERMORE. Але навряд чи мене злякав би стук у вікно. Я почувалася в безпеці, як кожна дитина. Одразу ж за стіною був темний сусідський сад, і раптом я почула, що там хтось співає. Тягучий низький чоловічий голос виводив монотонну пісню без слів. На якусь мить я подумала, що то сусідський слуга, недоумкуватий бідолаха з розладом мови, якого сестра віддала в найми. Він пас корови, рубав дрова, носив воду і спав у стодолі, а взимку — на кухні. Але то не міг бути він. Навіть тоді я відкинула цю думку. Тужний спів кликав мене до себе. Я ледь не відчинила вікно, але мене відштовхнули не дощ, не темрява, а усвідомлення того, що повинна це почути і запам'ятати. І не розповідати про це нікому. Відслонена штора на вікні, як відслонена таємниця буття. Ця мелодія нічим не нагадувала ту, зі сну, але в ній була та сама туга. І поклик. Нагадування того, що наш світ — просто картонна коробка, без звукоізоляції. Хто має вуха, той почує.

	Мені довелося ще раз почути ту космічну, потойбічну, нелюдську музику. Мабуть, давні китайці знали про цей феномен, і він не викликав у них такого містичного жаху, як у європейців, серед яких особливо побожні християни часом чули ангельський спів і помирали з усмішкою на устах. У китайців музика — це закон світобудови. Вона не пов'язує душі праведників з Богом, а пронизує наскрізь усе суще. І людина може пізнати й відтворити цю гармонію, відшукавши її в собі.

	Наступного дня після важких пологів я лежала в палаті й відчула, що провалююсь у ту сіру безконечність, знайому мені з дитячих снів. Падаю і чую музику, величну й моторошну. І таку саму нелюдську. Я наче сама є цією музикою. Мого тіла не існує. Моя свідомість, усе, що в ній назбиралось за життя, трансформувалась у гармонію звуків, і кудись летіла. Туди, де ніщо вже не має значення і сенсу. Я виринула нагору лише завдяки інстинкту самозбереження. Мені було ще рано. Звісно, що рано. Настав час, коли я нарешті змогла піклуватися про когось, і піднятись над своїм захищеним дитинством з картонної коробки.

	Розпач. Поклик. Туга. Усі ці моменти, пов'язані з непізнаним, Маленький Магістр з Кенігсберга, усвідомив ще двісті років тому і виклав своєю дивовижною мовою з незвичайною стилістикою, в якій, можливо, коли- небудь гравці в бісер відшукають ноти блукаючої пісні. У цьому контексті моральний інстинкт видається лише шляхетним та гуманним наміром відшукати у Всесвіті Бога як Провідника і Захисника людей, яким не пощастило стати Кантами чи Моцартами. Переступивши межу пізнання, а насправді лише значно розширивши простір пізнаного, ти сам стаєш Законом, дійсним лише в умовах порожнечі.





	Сергій ПАНТЮК

	Народився 10 лютого 1966 року в Сокільцях на Хмельниччині. Закінчив філологічний факультет Кам'янець-Подільського педінституту. Поет, письменник, громадський діяч.

	Автор поетичних збірок: «Таїнство причастя» (1994),

	«Тінь Аріяни» (1994), «Храм характерників» (1996), «Володар вогню» (2000), «Цілунок блискавки» (2002), «Босяцький калфа» (2003), роману «Сім днів і вузол смерл»

	(2007) , збірки новел «Як зав'язати з бухлом і курінням». Переможець літературного конкурсу «Гранослов» (1993). Організатор фестивалю поезії та авторської пісні «Під знаком Водолія» (з 2008 року — «Сліва-фест»). Співкоординатор мистецького сайту «Інша література». Мешкає в Києві.

	Як людина, яка прагне осягнути не лише матеріалістичний зріз життя, я завжди цікавився сновидіннями. І хоч би як стрімко розвивалася наука, навіть найза- тятіші скептики від медицини досі не ризикують заявити про стовідсоткову розгадку таємниці, якою є сон.

	До нормального сприйняття снів мене привчили в ранньому дитинстві. Моя світлої пам’яті прабабуся з материнського боку Марфа Антонівна Франчук на сновидіннях «зналася». Добре пам’ятаю, як приходили на посиденьки її сільські приятельки. Старі жінки, як правило, розповідали про свої сни за певний період часу, а моя прабабуся уважно їх слухала. Вона кивала головою, хмурила брови, іноді з усмішкою переривала оповідачку приповідкою на кшталт «Яке спить, таке й снить» або «Таке наснилося, як гімно під носом вилося». Та коли розповідь закінчувалася, прабабуся ретельно розтлумачувала ймовірне значення подій, побачених уві сні — говорила про те, що означає той чи інший фрагмент і що може віщувати такий сон загалом. Зізнаюся, я запам’ятав чимало її трактувань, не раз перевіряв їх на собі та інших людях — на 90 відсотків усе збувається!

	Моя бабуся — Галина Дем’янівна Вознюк (Фран-чук) так само «зналася» на снах, проте трактувала їх лише для нас — своїх найрідніших. І до останніх днів була впевнена, що все її життя збулося за сновидіннями, які вона бачила в різний час. Єдиний сон, який не справдився — це, коли бабусі приснилося, ніби чийсь голос каже: «Ти помреш у 80 років, 20 серпня». Вона всерйоз готувалася до цього дня, владнала всі справи, попередила всю родину, щоб були готові... А коли ми святкували її 85-ліття, вона згадала про те віщування: «Мабуть, це не сон був неправдивий, а Бог мені ще трохи життя додав».

	У мене ж особисто зі снами цікаві стосунки. В ди-тинстві я часто літав або падав з величезної висоти — бабуся казала, що то я росту. Коли мали приїхати гості, або комусь з домашніх випадала якась мандрівка — я неодмінно у сні з кимось бився — надзвичайно жорстоко, до потоків крові, чого в реальному житті собі не дозволяв.

	Ранньої весни 1999 року, коли я перебував на Крайній Півночі Росії, приснилося, що у мене випало два зуби. Це дуже погане віщування, означає воно смерть когось із близьких, тож я кинувся всіх обтелефонову- вати, але з рідними все було гаразд. Та за якийсь тиждень безслідно зник киянин Вітька на прізвисько Будка з бригади електриків, з яким ми приятелювали. Його так і досі не знайшли.

	А коли я повернувся додому, дізнався, що десь у той самий час покінчив з собою мій сусід і добрий приятель Іполит Цопа — людина, у якої, здавалося, усмішка не сходила з обличчя, невтомний жартун-веселун, казанова... Я прагнув з’ясувати, що ж спонукало його накласти на себе руки, але, окрім того, що й батько його також добровільно пішов з життя, так нічого й не дізнався. Після того Іполит мені приснився однієї ночі. Він хотів увійти до мене у квартиру, але я чомусь зачинив двері перед самим його носом.

	Кілька разів приходив до мене у сни і чудовий поет Вадим Коваль, який трагічно загинув у автокатастрофі на тридцятому році життя. Він завжди усміхався у снах, але не промовив до мене жодного слова. Ми з друзями заснували у Чернівцях літературний конкурс його імені — він успішно функціонує й досі.

	* * *

	А ще є сни, які я не можу для себе пояснити. Один з таких приснився мені навесні 1983 року, незадовго до закінчення школи.

	Сниться мені, ніби я помер. Ніби я вже не тіло, а тільки душа, літаю понад землею, спостерігаю все з висоти пташиного польоту. Я цілковито усвідомлюю себе згустком прозорої енергії, але залишилося фізичне відчуття очей, я навіть мовби зазираю в глибину цього згустку. І раптом мені стріляє думка — цікаво, а де моя могила? Мить — і я вже ширяю над кладовищем, зупиняюся в потрібному місці. «Цікаво, думаю я, а що сталося з моїм тілом?» Мить — земля стає прозора, і я дуже чітко бачу свій скелет. На цьому сон обірвався, але він настільки закарбувався в пам’ять, що досі прокручується у свідомості, наче фільм.

	* * *

	Окрема тема — так звані творчі сни. Кілька разів мені снилася музика, один раз — картина, яку я нібито намалював, але найчастіше — те, що роблю в реальному житті, — вірші. Особливо часто це траплялося у студентські роки. Кілька разів я схоплювався, поспіхом знаходив ручку і папір, але тієї миті образ розвіювався, залишаючи мовби для сміху кілька примітивних фраз.

	Єдиним, повністю вихопленим зі сну і одразу запи-саним, є отакий дивний текст, трохи схожий на хоку:

	Найпристрасніший поцілунок

	Кулі у третє око

	І кров на ріллі непомітна

	Що означають ці слова і чи віщі вони, також не можу розгадати.

	До творчих відношу і сни, у яких бачу видатних людей. Так, у різні часи мені «вдалося» поспілкуватися з Іваном Франком, якому я дорікав за надмір діалектизмів, Володимиром Висоцьким, який сказав, що насправді він не помер, а просто не хоче, щоб його бачили, Віктором Ющенком, але під час Помаранчевої революції, тоді, кажуть, він багатьом людям снився...

	А оце нещодавно сниться — іду вулицею, а назустріч Василь Стус. Ми про щось розмовляємо, і я раптом кажу, мовляв, ти не переймайся, я займуся твоїм піаром. Я говорю по телефону, і за якийсь час з бокової вулиці виїжджає великий фургон, на якому в повний зріст зображений поет і поруч напис «Василь Стус — це круто!» Абсолютно безглуздий сон, але надзвичайно яскравий.

	* * *

	І наостанок. Років 25 тому мені приснилася дівчина, яку я згодом упізнав у юній Тетянці. Сьогодні вона — моя дружина і матір моїх синів Яромира і Богодара.

	Оксана ПАХЛЬОВСЬКА

	Народилася 18 вересня 1956 року в Києві. Закінчила Московський університет ім. М. Ломоносова та аспірантуру Інституту літератури НАНУ. Письменниця, літературознавець, культуролог. Доктор філологічних наук, професор Римського університету «Ла Сап'єнца». Авторка поетичної книжки «Долина храмів», літературознавчих монографій «Українсько-італійські літературні зв'язки XV-XX ст.» та «Українська літературна цивілізація» (італійською мовою), книги вибраної есеїстики «Ave, Europa». Працює в галузі поетичного та прозового перекладів — з італійської, іспанської, старопровансальської, польської мов. Переклала твори Дж. Унга- ретгі, Е. Монтале, Д. Буццагі, Х.Р. Хіменеса, Ф. Ґарсіа Лорки, Г. Ґарсіа Маркеса та ін. Лауреатка Шевченківської премії, премії ім. Василя Симоненка, кавалер Срібного ордену журналу «ї» «За інтелектуальну відвагу». Мешкає в Римі, Кремоні та Києві.

	* * *

	1972 рік. Зима. Снилося, що Іван Дзюба у в’язниці. Я стою перед ним на колінах і записую його слова. Він мені їх диктує, намагається встигнути.

	На ранок — дзвінок. Почалася нова хвиля арештів. Шістдесятники — друзі близькі й далекі. Віднині знову тюрми, заслання, заборони.

	* * *

	Статуї Острова Пасхи. Стали колом. Схилили голови.

	Колишуть кам’яну дитинку.

	* * *

	Вечір. Я на тролейбусній зупинці серед хмар. Да-леніє тролейбус, дугами черкаючи горизонт. Чекаю на діда.

	Проходить поруч — стрімкий, красивий, молодий.

	— Чого ж ти плачеш? — питає. — Мені вже добре. А ти повертайся додому.

	Погладив по голові і далі — легким кроком у хмари.

	Відтоді думаю, що на тому світі люди, яких ми любимо, молодшають.

	* * *

	Сиджу серед скель, мов старий халдей, і складаю з гарячих вуглин слово «людина». Найдревнішою на світі мовою.

	А слово ніяк не складається.

	Я складаю з розпечених вуглин слово «людина», а воно мені палить пальці, згораючи в моїх руках.





	Галина ПЕТРОСАНЯК

	Народилася 15 листопада 1969 року в Черемошній Верховинського району на Івано-Франківщині. Закінчила філологічний факультет (іноземні мови) Івано-Франківського педінституту ім. В. Стефаника. Керівник літературної студії в Івано-Франківську. Поетеса, перекладачка, авторка збірок поезій «Парк на схилі» (1996), «Світло окраїн» (2000), «Спокуса говорити» (2008).

	Лауреатка премії Губерта Бурди (Німеччина), що присвоюється східноєвропейським лірикам. Мешкає в Івано-Франківську.

	ПРИВАТНІ СИМВОЛИ, АБО «ТЕТА ЖИВА!»

	Тлумачення снів мало чим різниться від аналізу художнього твору, від герменевтики чи екзегетики. Бо сни — це, власне, і є література, в цьому сенсі кожен з нас — автор. Образи й відчуття зі снів проростають на власноруч зораних і засіяних ґрунтах.

	Мій досвід сновидінь підтверджує рацію Юнґа, який вважав, що самі по собі архетипи мають не змістове, а виключно формальне значення. Змісту вони набувають лише проникнувши в окрему свідомість і наповнившись матеріалом досвіду цієї свідомості. Отже, сонники загального користування неможливі в принципі, бо символіка снів завжди буде суто індивідуальною. Щоправда, можна самому накидати знак на сон: якщо Ви, як я, у дитинстві почули, що собаки або змії у снах віщують конфліктні ситуації, то таке значення закріпиться за цими символами — суто для Вас — назавжди.

	Цікавішими є, звичайно, не «накинуті», а суто приватні символи. На щастя, в дитинстві я не встигла надто скаламутити власну символіку тлумаченнями із сонників, а тому значення деяких моїх метафор кардинально різниться від того, що подають тлумачі снів. От, наприклад, гриби. Мені сон з грибами завжди віщує несподівану радість (можливо, тому, що в дитинстві дуже любила ходити по гриби й раділа кожному знайденому). Сонник же трактує гриби як злісних передвісників морального падіння .

	До речі, приміряння одягу чи взуття у сні означають для мене інтерес протилежної статі або ж мій інтерес до когось із сильної половини людства. У цьому щось є, адже жінки й справді приміряють до себе чоловіків, ніби сукні — чи до лиця, чи комфортно, чи сподобається довколишнім.

	Коли сон ніяк не піддається трактуванню, а розшифрувати його все ж хочеться, звертаюся до гуцульських сонників — вони вирізняються власного особливою поетикою. По-перше, ці тлумачники виразно сільські. Гуцульські сни наповнені тим, що визначає гуцульське життя: пси (друзі або недруги — залежно від поведінки), кури і яйця (небезпека мольфарства), ягоди (готуйтеся до сліз). Гроші в гуцульських снах означають, що хтось активно промиває ваші кісточки в розмовах (у селі довідуєшся про це дуже швидко). А, скажімо, такий таємничий феномен, як покійник віщує гуцулам тільки зміну погоди. Деякі шифри просто розчулюють своєю естетикою й гумором. Наприклад: якщо вам сниться, що хтось б’ється, це значить, що до вас хтось приб’ється, себто прийде в гості.

	Мої сни, незважаючи на двадцятип’ятилітнє міське життя, усе ж залежні від гуцульських сонників — переважно вони рустикальні й архаїчні. Ніколи не сниться комп’ютер з принтером (яких так багато в повсякденні), зате все ще сняться гори, які давно вже не є кулісами буття. Гір у снах, що пам’ятаються, більше, ніж будь- чого іншого. Один зі снів триває у залитому сонцем гірському пейзажі — бачу просторий виднокіл, усе дуже реальне, дуже карпатське, але незнайоме. Кудись прямую, впевнена, що моя мета за он-тою горою, піднімаюся, але за горою відкривається далекий простір, а мети не нидно — треба йти далі. Трохи розчарована, але довкола так гарно, що розчарування не встигає розгорітися.

	В іншому сні гора майже вертикальна, піднімаюсь на неї, втискуючи носаки в ґрунт, судомно хапаючись за кущі й траву, щоб не зісковзнути. Подібні альпіністські сходини в різних варіаціях сняться досить часто: в останньому сюжеті вертикальна гора була обмерзла, доводилося видовбувати черевиками заглибини в льоді. А попереду піднімався син, і страх за нього дошкуляв не тільки в сні, а ще тиждень потому наяву...

	Сон перед тим, як довідалася про смертельну мамину хворобу: якась знайома й водночас незнайома жінка розхитує перед нашою гірською хатою величезну кулю, якою зносять будинки. Куля розганяється усе сильніше, вдаряється об стіну нашої старої дерев’яної хати, віддаляється, щоб вдаритись удруге, і зрозуміло, що хата не витримає...

	Найбільше люблю сни про воскресіння. Один із таких снився цього року якраз перед Великоднем. У ньому воскресла тета Василина, яка померла дванадцять років тому. Довкола її тіла у невизначеному, як це буває в снах, просторі стоять рідні, тихо оплакуючи покійницю, аж тут я помічаю, як вона ледь помітно поворухнулася, раз, а потім вдруге. Найцікавіше, що мене це зовсім не лякає, навпаки — неймовірно радію й кричу: «Тета жива!». І справді, тета розплющила очі й почала повільно вставати, а восковий колір її шкіри змінився на живий.

	Ну й, звичайно, сни про польоти. Дивна гойдалка, прикріплена невідомо до чого десь високо в небі, тому амплітуда гойдання безмежна. Тріумфально гойдаюся дуже високо над смарагдовими луками й прозорими водоймами. Трохи боюся, але радість настільки перевершує страх, що зупиняти цю гойдалку не хочеться.

	І ще: меланхолійний світанок, осінь скупими засобами досягає вершин естетики. Помалу чіткішають обриси кольорових сіл і малих містечок, одне з яких — із фортецею, що віддзеркалюється у ставку. Опускаюся з неба в старому вітрильнику з веслами; корабель повільно знижується й сідає на ставок.

	Сиджу біля якогось акваріума, в очі мені дивиться велика риба — сплющена, з великими випуклими очима, з плавниками, схожими на маленькі дамські віяла, з великим ротом, який вона відкриває так, що я бачу аж її кістяк і жабра зсередини. Риба схожа на старого, втомленого й хронічно невдоволеного чоловіка. Цей сон з кінця 90-х чомусь дуже запам’ятався, а трактування спантеличило: риба з людським обличчям сниться, як запевняє сонник, на загрозу ядерної війни. «Дурний спит, дурному си снит», — як кажуть на Гуцульщині.

	Світлана ПИРКАЛО

	Народилася 18 липня 1976 року в Полтаві.

	Закінчила філологічний факультет Національного університету імені Тараса Шевченка. Письменниця, перекладач, журналістка української служби Бі-Бі-Сі. Авторка прозових книжок:

	«Перший словник українського молодіжного сленгу» (1998), «Зелена Маргарита» (2000),

	«Не думай про червоне» (2004).

	«Без табу про «Без Табу» (2002) — публіцистична книга про телебачення у співавторстві з Т. Ворожко та М. Вереснем.

	«Кухня Егоїста» (2007). Переклади:

	Марина Левицька «Два фургони» (2008).

	Мешкає у Лондоні.

	СНИ СВІТЛАНИ ПИРКАЛО

	(Усі сни справжні. За проникнення персонажів української літератури в свою підсвідомість авторка відповідальність нести відмовляється).

	ДОРОГА В РАЙ

	Усі померли на світі. Є тільки ми. Я, і ще десь узявся маленький братик. На нас чекають у раю. Але просто померти, як усі, ми не можемо. Чому? А тому. Щоб потрапити в рай, треба пройти дорогу завдовжки в життя. Ця дорога лежить через усі часи людської історії, через усі почуття. Ось вона, пролягла вервицею кімнат і печер. Ось кімната байдужості, ця — страху, ця — пихи.

	Ми йдемо. Проходимо кімнату за кімнатою. Ви-пробування тяжкі. Давно йдемо. Врешті ось довга зала з низькою стелею й каміном. Тут усі мої начальники: колишні, теперішні і майбутні. Це — найбільше випробування. Але чим?

	Один із шефів відкриває рот і починає говорити. Довго. Про книжку, яку він читав. Про неї думав. Закочує очі під лоба і хвалить її до небес. Дохваливши, запитує: «Ви ж читали цю книжку, Світлано?» Я? Ні. Не читала. Не читала. Мені треба пройти кімнату з начальниками, але я книжку не читала хоч убий. Думаю мить. Кажу: «Ні. От не читала я її». Гоп! У мене в руках ця книжка. Вона 3007 року видання. Я її читати ніяк не могла. І колишній шеф на очі не бачив. Що ж ця кімната? А кімната з начальниками — перевірка на правдивість. А для начальників, які також чомусь недопомерли? Теж випробування. Але на що? Вони не знають. їм стирчати у цьому чистилищі, доки справді вийде та книжка.

	До побачення, начальники! Це останнє випробування. Тепер тільки переплисти річку Стікс, і все. Річка швидка, тече у ній мертва вода. Де перевізник? Він є, тільки це не грек Харон, а болгарин Стойко. Стойко мовчки гребти не хоче, а хоче говорити про долю слов’янських народів. Хто такі серби, наприклад, питає він? Стойко плаває Стіксом уже сотні років, коли він жив на білому світі, сербів іще не було. Він зате чув про росіян. Чи їх тепер хтось любить, питає він? Бо всі кажуть, що ніхто. Та серби ж і люблять, кажу я. Ті ж болгари. Тепер я питаю Стойка, чи були в його часи українці. Були, каже він, але завжди якісь дивні.

	ПІДДОСЛІДНІ

	Я і брати Капранови. Ми подорожуємо до Північ-ного полюсу. Ми їдемо у відпустку: через глобальне потепління на полюсі тепер пляж, там народ купається. Виходимо з поїзда на тінистий перон, обсаджений липами (зміни клімату, Севастополь пересунувся на полюс, туди ми й приїхали). На пероні — дві нічийні валізи. Шкіра, клепки. Ми з Капрановими зирк туди. Там купа бабла. На одній із валіз написано: Ігор. Біжу пероном і кричу: Ігор! Ігор! Ніхто не відзивається. Знову я і Капранови. Забираємо валізи. Нам соромно, але бабла багато, а Ігоря нема.

	В кінці пляжу кабінка. Ми заходимо. Там рентгенівський апарат. Нам пропонують відкрити рот для науки.

	Ми відкриваємо роти. Наші зуби фотографують. За послугу для науки нам з Капрановими дають по шматку сиру. Скоро в Києві відкривається експериментальна зубна клініка, їй потрібні знімки зубів, пояснюють. Капранови кажуть: у нас є лікарські дипломи, ми лікарі. Ну й шо, кажуть їм. Давайте ми допоможемо у клініці, кажуть вони. Не нада, кажуть їм. Ну, хочете — сфотографуйте мої зуби ще раз, можна без сиру, кажу я. Ні, спасіба, кажуть мені, уже сфотографували. У нас без сиру не прийнято.

	ПРОСВІТНИЦІ

	Ми з кумою і її подругою ліземо на гору. Гора крута, подруга лізе вперед і зникає угорі. Ми з кумою ліземо повільно, роздивляємося. За кущами — печера. Це вихід в інший світ. У печері, за сталактитами і сталагмітами, бачимо групу молодих хлопців — вони тут проходять іншосвітню геологічну практику. Вони ще не знають про існування нашого світу. Кума хоче полізти в печеру і їм усе про нас розповісти, але я не пускаю. Від контакту між світами добра не буде, кажу я. Але кума наполягає, рветься, хоче поговорити з юними геологами з іншого світу. Вона виривається і йде до хлопчиків. Є інший світ, каже вона, ми звідти. Вони зовсім інші, несхожі на нас: зблизька нам це видно. Ми, мабуть, здаємося їм чудовиськами. Вони не вірять, що ми з іншого світу, починають плювати на мою куму. Кума розстроюється. Чому вони плюються? Я ж хотіла розповісти їм правду. Плюнь і ти, кажу я, пішли на море. Ми йдемо на море, у нас стільки сили, що ми пливемо на інший берег. Там рибний базар. На ньому вустриці. Давай, кумо, лежати на хвилях і їсти вустриці, кажу я. Сонце пронизує хвилі. Про подругу куми ми забули — вона, мабуть, досі на горі. Вустриці смакують, як мрія.

	ПОПЕЛЮШКА

	Королівство в горі: принцеса заявила, що лесбіянка. Але лесбіянка чи ні, а як досягла певного віку, то треба брати шлюб. Так у королів прийнято. Король скрипить зубами. Оголошує пошук нареченої для єдиної доньки. Я — прислуга в замку. Але наречену шукають серед усіх. Король вишиковує кандидаток у наречені в шеренгу і ходить повз них. Одну по одній вибирає дівчат. Роздивляється їхнє вбрання. Ось тут нитка стирчить — не підходить у наречені. Ось пляма на сукні — не годиться. Одну за одною бракує. І ось я. Сукня на мені проста, біла. Ниток, що стирчать, не знаходить король. Але що це? Пляма! Король мені показує: виходь із шеренги, йди геть. Але ні! З замку вибігає принцеса. Вона кидається мені в обійми. Пляма на моїй сукні — то від її губної помади. Ми цілувалися перед розлукою, коли король оголосив, що сам їй шукатиме наречену. Але моя принцеса не хоче заміж без кохання. Вона оголошує, що окрім мене, їй ніхто не потрібен. Мама-королева ридає: донька хоче заміж за прислугу. Мезальянс! Король лютує. Але ми беремося за руки і йдемо геть. Для чого нам королівство? У нас любов. Ми сідаємо в літальний апарат і летимо в Азію, де нас ніхто не знає. З усього королівства беремо з собою тільки Дмитра Павличка. Він добре складає вірші й непогано бринькає на гітарі. Аби не забути рідну мову на чужині.

	ПИСЬМЕННИЦЯ

	Яка удача! Мені вдалося подружитися з фермером, який продаватиме мені обрізки свинини задешево. І гарні обрізки, просто дурні англійці їх не їдять. їх я зможу молоти і робити з них котлети. Є у мене й покупець, далекий родич. Він приїжджатиме щодня закуповувати товар, а потім продаватиме його в їдальні. Бізнес — складна штука. От один молодий літературний критик на прізвище Жаботинський — це на його честь Кокотю- ха написав «Шлюбні ігрища жаб» — вирішив прода-вати мої книжки в Лондоні. Закупив усе, що лишилося у видавництві, привіз, а їх ніхто не купує. А де купує? А ніде не купує. В Україні все розпродали, видавництво обсіли злидні, що поробиш. Ліплю котлети. Виходить багато. Приїздить родич, а з ним — юний критик Жаботинський. Хочете котлет, питаю. Хочемо. Сідають, починають їсти. Гарні котлети вийшли, каже юний критик Жаботинський. А от книжки твої в Англії нікому на фіг не потрібні. Ти їх не пиши, а краще ліпи котлети. З’їм і я котлету — справді добрі.

	поліглот

	Ке ора ес? Очо? Кохонес. А ке ора салімос? Вай діднт ю телл мі єстердей? А, спаніш тайм. Со, а ке ора? А лас нуеве. Дакор. Бон жур! Са ва? А кель ор е ле матч? А лас, комо се дісе. Коммонт он ді. Марі льон тре. Жан теля пасе. Ожурдві. Жете у пюбель. Есте партідо нос вамос а ганар. Ходер! Ме каго єн ла пута! Есте мундіаль нос вамос а ганар. Портеро. Ке вергенца! Голь! Ехпанья! Но сой еспаньола. Сой де Украніа, Укренія. Юн дюзен двітр сіль ву пле. Вот е факін месс. Іт даз нот мейк єні сенс. Вай ем ай траїнг ту льорн ол зиз ленґвіджез.

	РОМАНТІКЕ

	Що, кума, каже кум. Із чоловіком розійшлася. Дітей не завела. Треба заводити, а не завела. Що будеш робити? Не знаю, кажу. Діти — це така штука. їх без мужчини не зробиш. Іще брунькуванням не навчилися. То що, каже кум. Треба шукати. Зразу будемо шукати, просто щоб дітей завести. Супутник життя потім сам знайдеться. Але чого дурно шукати? Давай конкурс оголосимо. Бабла настругаємо. Ось дивись: підемо на телеканал до друга Дмитрика, там і зробимо телевізійний конкурс: заведи дитину з Пиркало. Не хочу, кажу я. Дура ти, каже кум. Ну, ладно, кажу я. Давай. Робимо конкурс. Тільки щоб були дуже розумні. При- дурків уже не треба в нашому віці. Добре. Дмитрик робить телеконкурс. Журі обирає трьох фіналістів. За мною останнє слово. Падає завіса. Ось мої кавалери. Один товстий, один кривий, один голубий. Зате всі дуже розумні. Ну, що? Вибирай, каже кум. Куме, кажу. Я не хочу. На трясця мені діти без любові? Хай вибачають. Я краще любитиму ваших. Давайте всі поселимося в моєму селі. А добре, каже кум. Звідти зараз тролейбус просто до Лондона провели.





	Лесь ПОДЕРВ’ЯНСЬКИЙ

	Народився 3 листопада 1952 року в Києві. Закінчив Національну академію образотворчого мистецтва та архітектури. Письменник, драматург (автор сатиричних п'єс), живописець. Картини зберігаються в Національному художньому музеї та багатьох приватних колекціях («Воїн, смерть і диявол» придбав Вуді Аллен 2000 року в Нью-Йорку).

	Писати почав наприкінці 1970-х. Автор понад 50 п'єс: «Гамлєт, або Феномен датського кацапізму», «Павлік Морозов. Епічна трагедія», «Король Літр», «Множення в умі, або плинність часу», «Кам'яний довбойоб»,

	«Блєск і ніщета підарасів» та інших.

	Із інтерв'ю: «Справжнє мистецтво— це кілька шарів.

	Деякі бачать тільки те, що зверху лежить. Освічена людина сприймає все набагато глибше...» Мешкає в Києві.

	АФРИКА, СНИ

	— Сенсей ні рей, — прокричав семпай, ми вклонились вчителю і пішли в роздягальню. Чорне каратегі майстра простяглось на підлозі посеред вбогої кімнати, воно було схоже на велетенську чорну троянду з гербарію сентиментального велетня-людожера, і воно пахло тигром. Сам майстер Амбвру Тва Джоне щойно вийшов з душу, його тіло, кольору темного дерева, тіло чорної пантери, яка займалася бодібілдінгом, стирчало з білого рушника, недбало пов’язаного на стегнах, як букет із вази. Семпай Вадім Алєксєіч відкрив пляшку горілки і пригостив учителя. Майстер скосив на нього чорне око, як скажений кінь. Ми засміялися.

	— Ну, как знаєш, — сказав Вадім Алєксєіч, і приклався до пляшки. Він майстерно закрутив рідину гвинтом просто в горлянку, сказав «ху», утер губи, понюхав спітнілий рукав і почав роздягатися. Вадім Алєксєіч випромінював переможну недбалість; так орел не втрачає гідності, навіть коли сере.

	— Одевайся, — сказав майстер. Вони вийшли на центр дожо, і ми побачили, що таке карате, жорстоке і ніжне. Амбвру Тва Джоне перетворився на вітряк, що став на лижі, рукава його каратегі ляскали в такт рухам, удари йшли від центра тіла під різними кутами, як смертоносні чорні промені з чорної діри. Жертва стікала потом, метушилась, рятуючи своє життя, жах танцював на її обличчі. Щоправда, каскади тсукі та гєрі не завдавали йому жодної шкоди, вчитель наш майстерно зупиняв їх за міліметр від вразливих місць Вадіма Алєксєіча, тільки вітер від кулаків лоскотав його рідке волосся. Амбвру Тва Джоне загнав Вадіма

	Алєксєіча в кут, зробив блискавичний оберт «залізна мітла», на якусь мить тіло Вадіма Алєксєіча зависло в невагомості, майстер ніжно підстрахував його і опустив на землю, як лагідна чорна хмарка, і тут ми почули ляскіт останнього удару і переможний зойк, щось середнє між нявчанням кота і орлиним клекотом. Учитель допоміг жертві підвестися. Незворушна маска чорної діри, вдягнута для бою, змінилася щирою посмішкою. Вадім Алєксєіч стікав рідиною. Він пітнів і плакав.

	— Нє нада плякать, — сказав Амбвру Тва Джоне, — Нужно понять етот урок. Много водка — карате совсем пляхой. Я твой учітель, пріході, я буду помагать помаленьку. Він вдарив п’яткою об підлогу. В свідомості Вадіма Алєксєіча щось клацнуло, і він, не криючись, заридав.

	— Я не висипаюсь, — ридав Вадім Алєксєіч. — Я п’ю, чтоби наконец виспаться, нах..йбл..дь. Мне снятся сни. Страшниє сни! Я просипаюсь, і не могу заснуть, нах..й- бл..дь! Я больше не могу так жить, б..дьнах..й! А тут іщьо еті б..ді!

	Ми вчились у майстра. Вже два роки ми опанову-вали карате під його орудою, ми копіювали його рухи, його ходу пантери, його здатність миттєво перетворюватись на жахливу чорну діру, а потім знов обертатися людиною. Це були романтичні часи початку вісімдесятих, карате було поза законом, так само, як і в колонізованій японцями старій Окінаві, гебуха пасла нелегальні школи, кілька сенсеїв-невдах уже сиділи в тюрмі. Це додавало тренуванням присмаку конспірації і небезпеки. Змагання проводились так: увечері в дожо раптово з’являлись амбали, схожі на носорогів.

	— Ми з школи на Червоному Хуторі, — казали вони. —

	Ми визиваємо вашу школу на бій. Відмовитись було неможливо. На внутрішніх змаганнях визначались кращі. Незалежно від результатів змагань до команди завжди включали Сірьожу. Сірьожа не відзначався технікою, проте мав страшну мармизу, досвід хуліганських бійок на Чоколівці і вдачу бультер’єра. Його запускали першим, він одразу отримував у пику, після чого ставав лютий, вимазував своєю кров’ю супротивників, калічив їх, і наводив на них жах. Після первинної психологічної обробки до бою ставали технічні хлопці. Тактика проста: в гостях треба було вистояти. За прави-лами, супротивники мали нанести нам візит у відповідь; на своїй території ми мали їх всіх покалічити. Суддівства не було ніякого, дух старої Окінави витав у повітрі. Майстер Амбвру Тва Джоне вчив нас: як опускати свою сутність в низ живота, як створювати навкруг себе коло небезпеки, як робити шпаринку в цьому колі, щоб заманити ворога в пастку, як ставати порожнім...

	Студент Київського Авіаційного інституту, він був родом з французького Конґо, країни, де живуть гірські горили, слони прогулюються берегом океану, а в джунглях мешкають дикі племена, невідомі жодному антропологу; країни, де жінки відлякують крокодилів спеціальним канонізованим воланням, щоб очистити собі місце для купання, і крокодили їх слухаються, а в верхів’ях величної ріки Конго, в непролазних болотах, живе динозавр М’келе М’бембо, який харчується бегемотами. Люди в цій країні проводять свій час у святкуванні весіль і похоронів, ці події майже не відрізняються, там завжди весело, гримлять барабани, всі п’ють, їдять, танцюють і веселяться, тому що життя коротке і триває всього лиш мить, яка називається «зараз». Ми захопи- лися. Ми лікували синці, вправляли щелепи, рахували поразки і перемоги, читали одне одному роздруковані на ксероксі книги про видатних самураїв і задирали носи. Майстер помітив фальш і виїбони в наших рухах.

	— Ви помаленьку хочете бить лучше, чем ви єсть, і у вас проісходіт іспорчєнний телефон, — сказав він. — Я оборву етот телефон.

	Він наказав нам привести на тренування красивих дівчат.

	— Ви будете стараться немножко проізвєсті впєчат- лєніє на ніх, — сказав він. — От етого ваше карате станет совсем фальшивим. Ви будете пропускать удари, в конце концов ви забудете о девушках і сосрєдото- чітєсь на протівніке. А потом всьо ісчєзнєт для вас — дєвушкі, протівнік і даже ви самі.

	Так промовляв до нас наш учитель Амбвру Тва Джоне. Ми хитали головами, робили розумний вигляд і нічого не розуміли. Я був закоханий тоді. Моя дівчина прийняла запрошення, вона була вдягнена в шматок білої марлі, шкіряні сандалії, і більш ні в що. Довгі засмаглі ноги законопачували свідомість. Школа наша не була готова до цього, тренування було зіпсовано, хлопці весь час озирались і пропускали удари, вчитель сміявся з нас, а у Вадіма Алєксєіча втратила силу душа. Його виперли з КДБ за п’янку, він викладав фізкультуру в середній школі, у нього були жигулі, дружина і двоє дітей...

	Ми вийшли надвір, свіжа травнева ніч поцілувала нас. Вадім Алєксєіч, рюмсаючи, перся позаду. Ми йшли, уникаючи його; так хороші хлопці-партизани гидують поганим зрадником.

	— Нє нужно плякать, — сказав майстер. — Я помогать помаленьку. Він підвів Вадіма Алєксєіча до дерева (це був кінський каштан). Той слухняно став, де йому сказали. Невеличке дупло висіло над його головою, як чорний німб. Вчитель став навколішки і позбирав долонями всі його тривоги і сни. Він почав з самого низу, з землі, обережно посуваючи їх вгору, вздовж тіла нещасного, і врешті-решт акуратно розмістив їх у нього на голові.

	— Расслабься, — сказав учитель. Вадім Алєксєіч слухняно прийняв позу, яка в армії називається «вольно». Від цього він зробився схожим на блюзнірську пародію на Святого Себастьяна, і тут майстер розвернув його, запхав головою в дупло, і дав легкого потиличника, жахливі і прекрасні африканські слова полетіли в дупло потиличнику навздогін.

	— Ето поможет немножко, — сказав учитель, і несильно вдарив дерево своїм перфектним правим прямим.

	Горло моє висохло, спрага душила мене. Хлопці пішли вперед, ми з коханою зупинилися біля автомата з газованою водою. Автомат наливав стакан простої води за копійку, а за три копійки додавав сироп. Та дівчина кохала мене, вона закидала автомат монетками по двадцять копійок (вони були такі самі за розміром, як і три), вона дивилася, як я п’ю, і цілувала мене.

	— Чорна мамба, — сказала вона. — В порівнянні з вашим негром ви всі якісь рахіти, я б йому дала, не за- думуясь, він такий класний, поглянь на дерево, коханий.

	Я озирнувся. Гай спав, тільки наш каштан шелестів листям, гортаючи сни Вадіма Алєксєіча.

	— Я б теж так зробив на твоєму місці, — сказав я.

	Це було останнє тренування. Літо вповзло в місто жовто-гарячим струменем, школа, в якій ми тренувалися, зачинилась на канікули. Потім настав свіжий вересень. Наша школа карате була в зборі, ми зустрілися в гаю, біля автомата з газованою водою, чекали на вчителя, штовхались і раділи одне одному.

	— Подивіться на каштан, — сказав Сірьожа. — Африка, йобанагазірована!

	В темному пухнастому гаю стояло одне сухе дерево, жодного листочка не було на ньому. Голі гілки його мацали молодий місяць. Сни Вадіма Алєксєіча випили його соки, і тепер всмоктували місячні промені і розчинялись в них.

	— Африка, — сказав учитель. Він підійшов нечутно, як Мауглі. — Єслі ви туда попадьотє, нікогда не садітесь немножко кушать с нєзнакомиє люді.

	— А то шо буде? — запитали ми.

	— Человек, когда кушает, расслабляется, — сказав майстер Амбвру Тва Джонс. — Колдуну только ето і нада. В моей стране колдунов хоть жопой ешь. Оні пошутіть любят. Так пошутят — ти потом делать нічєго с девушкой не сможешь. Карате совсем пляхой будет. Сілу себе возьмут, побалуются, а назад отдавать забудут. — Він подивився на каштан. — Я Вадімалєксєічу помогать помаленьку. Ідіте трєніровайтєся, лєнтяі.

	І ми пішли. Сни Вадіма Алєксєіча заливали нас хо-лодним сяйвом. Тільки його самого не було серед нас.

	Юрко ПОЗАЯК

	Народився 9 травня 1958 року в Києві. Закінчив слов'янську філологію Київського держуніверситету ім. Тараса Шевченка. Поет, перекладач, дипломатичний працівник. Кандидат філологічних наук.

	Входив до поетичної групи «Пропала грамота».

	Автор збірки поезій: «Шедеври» (1997, 2004); співавтор збірки «Пропала грамота» (1991) однойменного поетичного гурту (Юрко Позаяк, Семен Либонь, Віктор Недоступ).

	У співавторстві з дочкою Дариною опублікував хорватською мовою збірку дитячих віршів «Є1е ісіе БУаБІа» («Диви, іде всяка всячина»), 2002. Співупорядник «Антології альтернативної української поезії зміни епох».

	Мешкає в Києві.

	ПРО ДЕЯКІ ФІНАНСОВІ АСПЕКТИ ОНЕЙРОЛОГІЇ

	Кажуть, що як сниться гівно, то це до грошей. Мені з дитинства сняться гроші.

	Хоча про меркантилізм, протипоказаний поетові, зовсім не йдеться. Уві снах я знаходжу не чинні купюри, а старі монети. У житті я радше «в’ялотекучий» нумізмат, ніж щирий фанат. Ще в школі почав збирати ювілейні рублі й так і недозбирав. Колекціонував радянську мідь по роках, але й досі не зробив нічого, щоб роздобути рідкісну копійку 1958 року — року мого на-родження. Якщо ж судити зі снів, то саме нумізматика і є моєю справжньою пристрастю, яку, однак, задавила жорстока реальність.

	Дія сновидінь відбувалася за різних обставин, але суть завжди одна: ось я йду і бачу, як в траві щось блищить. Це дореволюційні срібні 15 копійок. Нахиляюся, а там їх цілий розсип — мідні п’ятаки з двоголовими орлами, три, дві, одна копієчки. Те саме, скажімо, в якомусь струмку. Спочатку через прозору воду помічаєш, як на дні блимає великий срібний рубль катеринин- ських часів, а потім очам не віриш: все дно всіяне монетами — тільки збирай.

	Ясно, що я щоразу кидався їх збирати й настільки входив у раж, що й насправді (тобто не в сновидінні) простягав руку і пальці торкалися пальців. Цей паскудний лоскітливий доторк знаю дуже добре. Він в одну мить руйнував усю фантастичну картину, і я знову прокидався в темряві радянської дійсності, а замість дармової колекції отримував чергову велику дулю.

	Одного сонячного зимового ранку я йшов по алеї якогось київського парку і раптом у сніговій кучугурі біля лавки помітив щось неймовірне. Це був уморожений в сніг ювілейний рубль з Леніновою головою. Придивився уважніше — ось ще, і ще, і ще монети. Власне, вся кучугура нашпигована рублями.

	Але не на тих напали! Я прекрасно пам’ятав, як уже не раз пошивався в дурні. Тому першим ділом треба перевірити, чи це часом не сон. Я обережно роззирнув- ся. Нормальна зима, нормальний сніг, нормальні будинки й дерева. На віддалених лавочках темні плями людей не звертають на мене жодної уваги. Весела руда білочка на сусідній пальмі спокійно жує свій бублик й теж на мене не дивиться. Ура! Нарешті повезло! Нарешті це не сон, а найсправжнісінька справжність! Я кинувся на монети. Розбудив мене все той же паскудний лоскотливий доторк.

	Після такої принизливої фетяски нумізматичні видіння не являлися мені багато років. Але зовсім недавно я знову виколупував царські мідяки з грязюки на дерев’яних сходах якоїсь сільської церкви. Найціннішою для колекції була монетка в 1/1621 копійки.

	Десь я читав: якщо сон повторюється багато разів, то він обов’язково збувається. На жаль, мій сон збувся ще до того, як почав мені снитися. Біля нашої хрущовки на Лук’янівці була ціла вороняча слобідка з дерев’яних, ще дореволюційних одно- й двоповерхових будинків. На початку шістдесятих людей відселили. Через кілька років приїхала бригада сільських дядьків, які почали ті будинки валяти. І тоді виявилося, що в стінах, печах, під дошками підлог на чорний день було замуровано цілі скарби. Оскільки роботягам на старі гроші було наплювати, то всю територію слобідки було всіяно царськими банкнотами й керенками. За кілька днів кожен з нас, пацанів, збив солідний капітал. У кишені своїх коротких штанців я носив тугий жовтий гаман, набитий катеринками, двадцятип’ятирублівками з Олександром III, червоними десятками, блакитними п’ятірками й іншими розкішними асигнаціями. Через тиждень я загубив цей гаман на тих же таки руїнах. Можливо, саме це несподівано набуте й так само нагло втрачене хлопчаче багатство й спровокувало потім у моїй підсвідомості нав’язливий нумізматичний серіал.

	Цікаво, що з тією ж лук’янівською слободою пов’язана ще одна душервійна грошова історія. Її розповів мені однокласник, який в дитинстві саме там і мешкав. Якось померла їхня сусідка, стара самотня жебрачка, яка тулилася в малій дерев’яній хибарці. Після похорону сусіди повиносили всі її бебехи на подвір’я й запалили. Зверху кинули старезний і смердючий бабин матрац. Коли в полум’ї розійшлася ветха обшивка, всі побачили, що всередині палає не збита повсть, а поре- формені хрущовські червінці. На роздуми не було ні секунди, всі присутні героїчно кинулися в багаття.

	Які сни бачила стара київська жебрачка, лежачи на тюфяку, набитому баблом, — про це нехай напише Достоєвський.





	Тарас ПРОХАСЬКО

	Народився 16 травня 1968 року в Івано-Франківську. Закінчив біологічний факультет Львівського держуніверситету імені Івана Франка. Прозаїк, журналіст.

	Учасник студентського руху 1989—1991 років.

	Автор книжок прози: «Інші дні Анни» (1998),

	«FM «Галичина»» (2001), «НепрОсті» (2002),

	«Лексикон таємних знань» (2004),

	«З цього можна зробити кілька оповідань» (2005),

	«Порт Франківськ» (2006), «Galizien-Bukowina-Express» (Wien: 2007), спільно з Юрієм Прохаськом і Маґдалєною Блащук. Автор серії «Інший формат».

	Лауреат літературної премії імені Джозефа Конрада. Мешкає в Івано-Франківську.

	НІЧНИЙ АЕРОПОРТ

	Оскільки сни є бездоганним доказом того, що не існує реального і нереального, лише різні форми реальності, цілком можливо, що саме вони є важливішою формою нашого реального існування. Сни заперечують однозначність. Висновки, які ми можемо робити із снів, настільки ж вагомі, як і висновки, які робляться уві сні. Ніколи невідомо, чого можна чекати від світу, бо не знаєш, чого сподіватися від самого себе.

	Можливо, визначальним пунктом людського переживання є питання повноти життя. Усвідомлюючи свою кінечність у безконечності, свою нетривалість, яка триває так довго, ми намагаємося визначити для самих себе, що треба зробити, як треба думати, щоби прожити повно — не більше, але не менше — як, скажімо, якась верба, життя якої бездоганне, бо кожна верба своїм життям цілковито здійснює ідею вербності, вербовості, відтворюючи своїми вчинками усе те, що призначено вербам.

	Тому нашою найбільшою проблемою є вибудовування своїм життям у своєму житті пропорції між загальнолюдським і чимось індивідуальним, адже ми почуваємо потребу прожити повноту людськості, викликавши при цьому якусь подобу неповторності. І одне, і друге, тобто певна пропорція, якраз може створити ілюзію неминучості, відволіктися від усвідомлення кінечності.

	Часто ці переживання і пошуки переносяться у сферу снів. Тоді, коли вважається, що мозок відпочиває. Коли ми вважаємо його безвідповідальним і не цілком нашим. Насправді це є той час коли мозок може робити те, що він дійсно хоче, те, що його по-справжньому турбує. Власне тоді, мабуть, він займається проблемою повноти.

	Тоді він може бути безстрашним, не боячись навіть боятися того, чого насправді слід боятися.

	Бо мозок знає те, про що не пам’ятаємо ми. Він — надто неправдоподібна конструкція, щоби обмежити себе тими функціями, які ми на нього покладаємо. Не може таке неймовірне сотворіння не мати свого уявлення про повноту мозковості, не може воно не намагатися відбути свою повноту.

	Непотрібність існування такого дива, непотрібність навіть бажання створити щось настільки непотрібне переконує в тому, що все навпаки. Що не мозок нам потрібний, щоб орієнтуватися, де їжа, а ми потрібні тільки тому, що на нас паразитує цей химерний гриб, який має своє призначення повноти. Наприклад, на цій структурі можуть осідати думки, якими повниться всесвіт. Думки можуть бути чимось подібним на віруси. Як вірусам потрібне наше тіло для того, щоб матеріа-лізувати свій генетичний текст і піти далі, так і думки, можливо, використовують інфраструктуру мозку, наче аеропорт. Як літаки, чиєю сутністю насправді є не літання (літати люди чудесно можуть і без літаків), а приземлення.

	У такому разі ми — обслуга аеропорту. І в цьому може ховатися повнота людськості.

	А наша індивідуальність виявляється в тому, як ми там працюємо, що про це думаємо і що інші можуть дізнатися від нас про нашу роботу.

	Тієї ночі диспетчери мені сказали, що найважливіші літаки прилітають без жодного вантажу і пасажирів, поза усіма розкладами, саме тоді, коли всі смуги зайняті.





	11287242

	Ірен

	Народилася 3 листопада 1962 року в Донецьку.

	Закінчила факультет журналістики Київського держуніверситету ім. Т.Г. Шевченка. Письменниця, журналістка. Авторка книжок «Пастка для жар-птиці» (2000),

	«Він: Ранковий прибиральник. Вона: Шості двері» (2005), «Ґудзик» (2005), «Дванадцять, або Виховання жінки в умовах, непридатних до життя» (2006), «Зів'ялі квіти викидають»

	(2006) , «Останній діамант міледі» (2006), «Амулет Паскаля»

	(2007) , «Коли оживають ляльки» (2007), «Оленіум» (2007), «Переформулювання» (2007), «Дві хвилини правди» (2008), «Все, що я хотіла сьогодні...» (2008), «Гра в пацьорки» (2009), «Перейти темряву» (2010). Лауреатка (2000, 2001) та переможець (2005) літературного конкурсу «Коронація слова». Мешкає в Києві.

	ЗВИЧАЙНІ ПРОГУЛЯНКИ У ВРОЦЛАВІ

	Сон — це тимчасова відсутність у житті. Або навпаки — тимчасова присутність в іншому вимірі.

	Отже, цей сон був такий...

	Невеличке містечко, схоже на Вроцлав (хоча я ніколи не була у Вроцлаві).

	Стерильно чиста бруківка світло-жовтого кольору. Майже порожні вулиці.

	Але поволі на них з’являються перехожі. Спочатку— чоловік похилого віку в сірому плащі, чорному капелюсі, з благородною сивиною на скронях. В його руках довга червона мотузка або повідок. Він іде з таким виглядом, ніби вийшов вигуляти собаку. Але мотузка тягнеться не донизу, а до неба. Якщо простежити за нею, можна побачити, що вона прив’язана до ноги іншої людини. Це — хлопчик. Чомусь одразу стає зро-зуміло: це дідусь вивів онука на прогулянку. А щоб його не віднесло вітром, взяв онука на повідок.

	А потім назустріч починають виходити такі ж пари: дівчина «веде» небом свого хлопця, чоловік тримає на небесній мотузці жінку, онучка — бабусю. І навпаки.

	Виявляється, що в цьому місті — це звичайне явище. Всі люди — літають. І ставляться до цього як до звичайного, побутового і навіть трохи набридлого явища. Адже «літання» створює їм купу зайвих проблем у пересуванні, тому з міркувань безпеки городяни по черзі виводять одне одного на вулицю на повідку.

	Олег РОМАНЕНКО

	Народився 26 грудня 1979 року в Сумах.

	Закінчив філологічний факультет Сумського педуніверситету ім. А. Макаренка.

	Поет. Автор поетичних збірок «Абстиненція» (2003), «Злочин Ікара» (2004), «Речовини» (2008).

	Готується до друку перша прозова книжка «Калейдоскоп». Видавець та упорядник антології поезії двотисячників «Дві тонни» (2007).

	Мешкає у Боярці під Києвом.

	МОЇ СНИ, МОЇ ДОСЯГНЕННЯ

	Якось, ще в глибоко шкільному віці, ми стояли з моїм дружбаном Чекою під нашим будинком і розмовляли за всякі матерії. Мова зайшла і про сни. Я й досі ту розмову пам’ятаю. Зокрема, йшлося про те, чи здатна людина під час сну зрозуміти, що вона спить.

	Збуджений цією ідеєю, я прийшов додому і спробував скоріше заснути, зразу налаштовуючи себе так, щоб коли мені снитиметься сон, я міг зрозуміти, що я сплю, і спробувати прокинутись. Проте на ранок я з сумом зрозумів, що хоч сон мені й снився, причому відверто фантасмагоричний, але я так і не здогадався, що сплю. Кілька днів поспіль я не покидав намагань усвідомити себе у сні. Та все було марно: сни снилися, а усвідомлення не було. Але все ж відчував: принципова можливість усвідомленого снобачення існує.

	Так минуло кілька років, аж доки я підріс. Мені було п’ятнадцять, коли я вперше усвідомив себе у сні. Я тоді був у селі з дідом і бабою. Вночі мені снився дивний сон, я ішов містом, одночасно схожим і на Харків, і на Ялту. Сон був дуже чіткий, і в ньому постійно відбувалися різні дивні речі. Коли сталася чергова дивина — я зрозумів, що сплю. І в такій ситуації нічого кращого, ніж спробувати прокинутись, я не придумав. Це вже зараз я знаю — можна було почати діяти в тому світі, намагаючись змінювати його чи вимагати від сну відповідей на важливі життєві запитання. А тоді в мене був один «гвинтик» — прокинутись.

	Я напружився. Напружив уві сні кожен м’яз свого тіла. Метод напруження, здається, спрацьовував: коли я тужився, картинка сну зникала, замінюючись беззмістовною темрявою, коли ж відпускав хватку — картинка поверталася, і я знов опинявся посеред білої, залитої сонцем Харків’ялти. Проте згодом я таки переміг. Картинка зникла повністю, і, здається, моя нормальна денна свідомість повернулася. Я згадав, що лежу на ліжку в хаті в своєму селі. Згадав, що в сусідній кімнаті спить дід. Харків’ялта зникла остаточно, і тепер, якби я й захотів, повернутися туди не було ніякої змоги. Я почав відчувати навіть позу, в якій лежу. Я пробував завершити почате і, нарешті, повністю прокинутись, але не міг поворухнути жодним м’язом. Я моцувався так, що здавалося, в мене мозок полізе з вух. За кожної такої спроби в голові страшенно дзвеніло. Але я мислив, як зазвичай мислю, коли не сплю, хіба відчувалася якась незвична втома. Проте я міг, мабуть, вирішувати завдання з фізики.

	Отже, я опинився в помежів’ї сну і реальності. Свідомість повернулася, але тіло так і продовжувало лежати незворушно. Якби це не було так неприємно, можна було б насолоджуватися цим станом. Он люди гроші на всяку хімію витрачають, щоб зазнати змінених станів свідомості, а в мене це безплатно. Та стан той настільки мені не подобався, що я не покидав спроб прокинутись. Це було вкрай складно: щойно я напружувався, у вухах починало гучно дзвеніти. Тоді мені прийшла в голову геніальна ідея.

	— Діду, — простогнав я, — розбуди мене!

	Дід мовчав. Було складно встановити, чи справді мені вдалося вимовити ці слова, чи ні. Але я продовжував стогнати уві сні і просити діда, щоб він розбудив мене. Так минув якийсь час, і я вже втратив надію. «Просто підійди до мене і штурхни! — звертався я подумки до діда. — Мені треба, аби щось ззовні мене зачепило, тоді я прокинуся. Я розумію, що це дивне прохання, але я насправді вже не сплю, а просто лежу і не можу поворухнутися. Повір мені, підійди й розбуди нарешті! Мені погано!» Так я думав, але стогнати намагався одне: «Діду, розбуди мене, розбуди мене!»

	Скоріше за все, я лежав мертво, і жодного звуку від мене не було чути. Тому ніхто мені на допомогу не прийшов. Лише потім я зміг нарешті поворухнути пальцем. Спочатку пальцем — я дуже добре відчув, що він поворухнувся. Потім мені вдалося поворухнути всією рукою, і вже зовсім скоро я прокинувся цілком.

	З того часу багато води було випито, багато доріг сходжено і немало книг прочитано. Соромно зізнатися, але до числа цих книг не увійшли кастанедівські. Ні, час від часу вони потрапляли до рук, навіть були спроби їх читати, але, видно, я не був налаштований на них, тому надавав перевагу іншим авторам. І лише зовсім нещодавно я звернув на них увагу. Найцінніше, що я виніс із них — пораду при усвідомленому снобаченні дивитися на свої руки. Можна, правда, дивитися не тільки на руки, але цей предмет має бути постійно з тобою, щоб коли картинка слабшає, можна було завжди витягти його і сконцентровано на нього дивитися. Нічого краще не підходить для цього завдання, ніж власні руки.

	І от одного разу мені це наснилося. Я блукав коридорами якоїсь великої будівлі з ліфтом. Мені часто сняться саме такі сни — велика будівля з багатьма коридорами, кімнатами, великими залами, таємними ходами і сходами. Мета моїх квестів цими будівлями не завжди мені відома. От і цього разу я, здавалося б, блукав безцільно, хоч і підкорявся якійсь мотивації, яка у межах снобачення була мені зрозумілою. І тут або щось трапилося дивне уві сні, або щось у голову стукнуло, але я раптом подумав, що сплю. Я, звісно ж, уже не намагався прокинутись, а вирішив скористатися ситуацією. Я згадав, що треба подивитися на свої руки. Я підніс їх до очей і побачив! Спочатку ефект здався дещо неприродним — ніби я перебуваю в комп’ютерній грі, якійсь просторовій стрілялці, тільки замість масивного ствола були мої руки. І які! Я бачив їх ідеально! Та де там! Краще ніж ідеально. Якщо серед дня почати розглядати свої долоні, то так чітко, так глибоко, так яскраво і насичено неможливо буде їх побачити.

	Я страшенно від того здивувався, адже знав, що сон, хоч би який він був реальний, — то лише сон, він однак поступається реальному баченню. А тут — ні. Сон був чіткіший за реальність. Точніше, не весь сон, а лише мої руки в ньому. Але ще більше я зрадів. Якесь захоплення заволоділо мною. Я зрозумів: я можу, я можу! Нехай поки що тільки в межах сну. Я давно думав, що якби в реальності відтворити ті самі відчуття, що бувають у сні, то реальність похитнеться, і її можна буде брати голими руками. Наприклад, якби відтворити точнісінько ті відчуття, які бувають у сні, коли людина літає, можна було б і справді полетіти!.. Натхненний тим, що я цар і бог у своїй реальності, я пішов по аудиторіях (будівля нагадувала якийсь університет) шукати відповіді за запитання «що робити?».

	Проте сон почав пручатися і замурував мене в якомусь тісному приміщенні, метри два на два, видно, щоб я не вештався його територією і не чіплявся до всіх із дурними запитаннями. Але я, трішки напружившись, перетворив це приміщення на ліфт. Прямо на моїх очах стіна стала дверима ліфту, я відчув, як він зупинився, і двері відкрилися. Я зрадів ще дужче, і побіг коридором. Я просто біг і насолоджувався своїми відчуттями. Я зазирав у якісь аудиторії, там були люди, я з ними про щось говорив, але, не отримавши потрібної відповіді, ішов у інші приміщення.

	Незважаючи на те, що відповіді я так і не отримав, прокинувся я в чудовому настрої. Я знову подумав, що МОЖУ і що реальність мало чим відрізняється від сну, і що в цьому житті не існує нічого важливішого, ніж внутрішня, але діяльна гармонія.





	Володимир РУТКІВСЬКИЙ

	Народився 18 квітня 1937 року в селі Хрестителевому на Черкащині. Закінчив Одеський політехнічний інститут. Поет, прозаїк, дитячий письменник.

	Автор поетичних збірок «Краплини сонця», «Плоти»,

	«Повітря на двох», «Знак глибини», «День живої води», автобіографічної повісті «Потерчата». 1969 року його ім'я згадується в закритому листі ЦК КПУ як «ідейно незрілого» поета, у зв'язку з чим був розкиданий набір його поетичної збірки «Експромт». Автор багатьох романів для дітей, серед яких: «Бухтик з тихого затону», «Гості на мітлі», «Сині Води», «Сторожова застава», «Щирик з роду крилатих ящерів», пригодницько-історичної трилогії: «Джури козака Швайки»

	(2007) , «Джури-характерники» (2009) та «Джури і підводний човен» (2010). Мешкає в Одесі.

	У 1970-х роках на одеському радіо працювало чимало письменників: Валентин Мороз, Василь Сагайдак, Микола Палієнко, аз, грішний; частими гостями у нас були Борис ІІечерда, Євген Прісовський та інші.

	Якось ми запросили на виступ професора Мосьпана, тодішнього головного лікаря Одеської психоневрологічної лікарні. Після виступу, як водиться, почалося чаювання. І відтоді пан професор зробився у нас своєю людиною. Чи то йому подобалась одна з редакторок, чи просто хотілося відвести душу в бесідах з розумними людьми, бо в дурдомі не дуже поговориш... Ми не стримувалися в своїх поглядах, висловлюваннях і емоціях. Так тривало доти, доки під час особливо гарячої дискусії пан професор у захваті прохопився про справжню мету своїх відвідин:

	— Любі мої, тепер я остаточно переконався, що для нас, психіатрів, найвдячнішими об’єктами є письменники!

	АГЕНТ МІСЯЦЯ

	Я скупався на одеському Лонжероні і поспішав на чергування.

	Сходив неймовірно великий місяць. Для всіх це був звичайний великий місяць, проте не для мене. Під його товстою оболонкою я бачив усі коліщатка хитромудрого механізму, здатного впливати на перебіг земного життя. Колись давно його змонтували всемогутні Прибульці. Я був їхнім резидентом на Землі, і за наказом маю вводити місячний механізм в дію. Резиденція моя знаходилася в підвалі будинку, кроків за сімдесят від одеського пам’ятника Тарасові Григоровичу. Вона була замаскована під котельню з її численними трубами і манометрами. І лише мій ультрафіолетовий погляд міг бачити ті виступи, горбики і просто плями, доторкнувшись до яких у певній послідовності, можна впливати на дію місячного механізму.

	Обов’язки мої були нескладні. Вдень я поводився як звичайний землянин. І лише в ніч Повного Місяця виходив на зв’язок. Отак - як тільки величезне жовтаве кружало зупинялося над лисиною Тараса Григоровича - я мав передавати в Систему все, що відбувалося за цей час на Землі. Зазвичай це займало кілька хвилин, після чого мені дякували і я йшов додому.

	Проте цього разу я нічого передати не встиг. Ледь ввімкнувся в Систему, як вона наказала за п’ять хвилин відкрити всі місячні шлюзи, що наповнять Землю смертоносними бацилами. Бо людство настільки ославило себе в очах Всесвіту, що заслуговувало не корекції, а ліквідації.

	Мене мов громом прибило. Звісно, як посланець Звідтіля, я маю безвідмовно виконувати будь-яке розпорядження. Але я вже стільки прожив тут, що давно став людиною, маю друзів і близьких, без яких вже не уявляю себе. І ліквідувати їх - те саме, що ліквідувати й себе. А що коли гахнути чимось важким по кнопці так, щоб від неї й сліду не лишилося? Відкидаю цю думку, бо я все ж таки резидент, істота залежна. Натомість намагаюся вмовити далеких хазяїв, що земляни не такі вже й невиправні істоти. Мені ж відповідають, що саме з моїх інформацій вони зробили висновок про небезпеку самого існування земної цивілізації для всього людства - і відключаються. А Місяць усе піднімається, все ближчає до схиленої голови Тараса Григоровича. Ще мить...

	...І я прокидаюся.





	Мар’яна САВКА

	Народилася 21 лютого 1973 року в м. Копичинці Тернопільської області. Закінчила українську філологію Львівського університету ім. І. Франка. Поетеса, дитяча письменниця, головний редактор «Видавництва Старого Лева».

	Автор поетичних збірок: «Оголені русла» (1995),

	«Малюнки на камені» (1998), «Гірка мандрагора» (2002), «Кохання і війна» (у співавторстві з Маріанною Кіяновською) (2002), «Квіти цмину» (2006), «Бостон-джаз» (2008). Авторка кількох книжок дитячої поезії. Перекладає поезію для дітей з англійської та польської мов.

	Лауреатка Міжнародної журналістської премії ім. Василя Стуса за книги поезій (2003). Мешкає у Львові.

	ЛОВЕЦЬ СНІВ

	Ловця птиць я можу собі уявити — невисокого кругленького дядечка, з пшеничними вусами, в химерному капелюсі, з тонкими сильцями у торбі і повними кишенями зерна. Також можу уявити змієлова — з суворим і гарним обличчям, засмаглим до кольору каштану і від того осяяним особливою блакиттю очей; у черевиках на грубій підошві, у руці — незмінна палиця з маленьким рогачем, щоб притискати до землі зміїну голівку.

	Яким же має бути ловець снів?

	Тонкостанний і з довгим волоссям. З великим сапфіром на пальці лівої руки. Зрештою, це може бути і жінка. Жінка з довгим волоссям, бо його найлегше розпускати, як сіті. Воно водночас тонке і щільне, тому ловляться найдрібніші сни. І найдобірніші. Якісь такі гарні, з глибоким змістом, про які й людям не соромно розказати.

	Була в мене така старша подруга — справжнісінька ловчиня снів. Усе її реальне життя нагадувало лишень бліду світлину її сновидінь. І все вона собі розкладала по снах, як по картах, і зчитувала, як із долоні. І не тільки себе вона бачила вві сні, а й своїх багатьох чоловіків, подруг, знайомих, ну і мене серед них. Та й волосся мала довге, густе й темне, як водорості. Але найцікавіші їй були сни про себе. Часто мені доводилося бути слухачем її довгих тлумачень сновидінь, які, на мій погляд, були значно складнішими, яскравішими і романтичнішими, ніж доволі проста арифметика її стосунків з чоловіками. Можливо, сни їй давали те, чого бракувало в реальності. Врешті вона вийшла заміж за художника, який, сам того не відаючи, намалював її сон.

	У мене не таке гарне волосся. Досить довге, але не таке міцне. Тому, мабуть, сни не ловляться або ж ловляться лише якісь фрагменти, цитати. Сни згасають на кінчиках вій, іцойно я прокинуся і встигну подумати, що мені наснилося щось прекрасне — хап за хвіст те прекрасне, а воно, як мокра рибина, — стріпнуло слизьким хвостом і зникло. Натомість лишається всяка бридня, яка не тримається купи. То корова, що просить закурити, то президент, що плаває з аквалангом, то пес із голлівудською посмішкою.

	Часом дивлюся невідомий фільм і за 15 хвилин до фіналу з якоїсь маленької мізансцени розумію, що я його вже колись бачила. От якби мені ще раз побачити якийсь епізодик з моїх снів, я би й сни докладно пригадала. Бо, як часто відчуваю, вони схожі на фільми, кольорові, з багатьма сюжетними лініями.

	До речі, про рибу. Комусь на діти, комусь на смерть. Мені на що? Сниться якось, що я в хаті сама, надходить ніч, вікна відчинені і крізь вікно влітає (чи впливає, бо ж не входить же) здоровенна рибина, більша за великого чоловіка. Така доволі черевата. З чорними дрібними плямами на блідому животі і синьою лускою. Вона ледве поміщалася в кімнаті, але, на диво, нічого не зачепила і не розбила. Я лежу і думаю, як вона може так довго бути без води. А рибина лягає в моє ліжко, приминає мене своїм черевом, велика й важка, прохолодна. Я лежу цілком накрита її слизьким, але душної ночі приємним вологим тілом і думаю: якщо в нас будуть діти, то хто їх народить — я чи риба? А якщо я, то чи це буде ікра?..

	Якось їхала до Києва потягом Ужгород—Львів, з дядь- ками-закарпатцями особливо крупного габариту в од- ному купе. Задуха страшна. Але я все ж засинаю у будь- яких польових умовах — і, як це часом трапляється уві сні, виходжу на сцену. Цього разу це поетичний вечір. Молодий запальний модератор (а вони в нас саме такі) вирішує, що буде дуже ефектно на самій сцені палити книжки. Я нервую, бо ця ідея мені не подобається, але він уже поливає здоровенну купу книжок бензином і чиркає сірником. Полум’я вмить розгоряється і я розумію, що весь театр разом зі мною і спраглими поезії глядачами зараз піде на дим. І тут я згадую, що нагорі, над сценою, має бути кімната пожежників. Біжу сходами вгору, гримаю в двері — тоді насилу ті двері відчиняю і заходжу до кімнати. Пожежники на місці. Як і велить неписаний закон, сплять без задніх ніг. І не просто сплять, а так хроплять, що стіни здригаються. Моєму обуренню немає меж. Я їх кулаками — хроплять. Я кричу «Ану не хропіть!» і щосили тупаю ногою — хроплять. Напевно, все мало згоріти, бо вони не прокинулися. Ну але, на щастя, прокинулася я. А довкруж мене стояв дружній дядьківський храп, на всі триста центнерів загальної ваги...

	Або ще таке. Часом сниться, що літати — справа техніки. Ну не аеротехніки, а фізичного тіла. Просто треба так приловчитися, сконцентрувати себе на діафрагмі. Раз, два, три, концентрація, повільний розбіг — і я на півметра над землею. Можна піднятися і на метр, але не більше — бо ж людина, не птиця. І так можна про- бігти-пролетіти у повітрі досить пристойну відстань. Головне перебирати ногами і тримати дихання.

	Ага, було й таке, що йшла по воді, десь приблизно за тим самим принципом.

	Інколи сниться, що я мушу собі швиденько вибрати чоловіка. А всі кандидати такі потвори — один гірший за другого. Мене охоплює паніка. Прокидаюся в холодному поту і полегшено зітхаю: я ж уже одружена з моїм чоловіком, яке щастя.

	Найчастіше сняться діти. Комусь клопоти, мені — радість.

	Померлі сняться рідко. Інколи вони дзвонять мені уві сні по телефону. Так якось подзвонила покійна тітка і каже: «Десь в Америці вивели незвичайний сорт троянд. Він називається «Любов семи сердець». А минулого року у вересні снилося, що дзвонить Василь Кожелянко, веселий такий, спокійний. Каже: «Ти не переживай, у нас там все добре». А я саме й хвилювалася, що на вечорі «З нами і посеред нас», до якого мала причетність, звучали голоси Ігоря Римарука, Назара Гончара, Юрка Покальчука, а Василів не звучав, не було аудіо- запису.

	Десь прочитала, що поцілунки уві сні — то недобре. Але якщо тебе цілує ангел?

	Я цей сон добре пам'ятаю. Рік був паскудний. З трьома нулями. Закінчувався ще гірше, ніж розпочався. Новорічної ночі нам якийсь паскудник петардою розбив вікно. Тут я зовсім розклеїлася. Але тієї ж ночі мені приснився ангел. На темному зоряному небі блимала одна цятка, вона потроху збільшувалася і наближалася. Тоді я побачила крила і всю постать. Ангел наблизився до мене впритул і я незчулася, як він мене поцілував. На цьому сон скінчився, а я ще довго думала, на добре це чи на зле.

	Вийшло на добре.

	Григорій СКОВОРОДА

	Народився 22 листопада (3 грудня) 1722 р. в Чорнухах Лубен-ського полку (нині — Полтавщина). Помер 29 жовтня (9 листопада) 1794 р. в Пан-Іванівці (Сковородинівці) на Харківщині.

	Видатний український просвітитель-гуманіст, філософ, поет, педагог. Твори: «Сад божественних пісень», «Пісні та фабули», «Басні Харьковскія», «Трактати. Діалоги. Притчі» та інші.

	«Коли писав Сковорода для свого краю, то й вживав деколи української мови та правопису, властивого українській вимові. Він любив завжди свою природжену мову. Дуже любив свій рідний край, свою любу Україну, й коли відлучався за її межі, обов'язково прагнув скоріше туди повернутися і бажав там померти. Він висловлює це в багатьох місцях своїх творів. «Всяк должен узнать свій народ і в народі себе». З «Житія Сковороди» вірного приятеля й біографа Г. СкоМ.Ковалинського.

	24.11.1758. СОН ГРИГОРІЯ САВИЧА СКОВОРОДИ

	«Опівночі, листопада 24 числа, 1758 року в селі Кав- рай здавалося уві сні, начебто я розглядаю різні зваби людського життя по різних місцях. В одному місці я був, де царські палати, убори, музики, танці; де закохані то співали, то розглядали себе у дзеркалах, то бігали із кімнати в кімнату, знімали маски, сідали на пишні постелі тощо. Звідти повела мене сила до простого люду, де такі ж дії, лиш особливим чином і порядком, вершилися. Люди йшли вулицею з пляшками в руках, гучно, весело, хитаючись, як звичайне буває у чорному народі; також і любовні справи подібним чином у них відбувалися. Тут, поставивши в один ряд чоловічу, а в другий жіночу стать, розглядали, хто гарний, хто на кого подібний і тому гідний бути парою. Звідти ввійшов я в заїжджі доми, де коні, збруя, сіно, розплати, суперечки й інше чув. Нарешті, сила ввела мене у храм якийсь великий і прекрасний: тут начебто у день сходження Святого Духа служив я літургію з дияконом і добре пам’ятаю, що голосно проголошував оце: «Бо святий ти, Боже наш» і ін. до кінця. При цьому на обох хорах протяжно співали: «Святий Боже...» Сам же я, з дияконом перед престолом кланяючись до землі, внутрішньо відчував найсолодше задоволення, яке не можу передати. Проте і тут людськими вадами осквер-нено. Сріблолюбство з гаманцем волочиться і, не минаючи самого священика, силою видирає частку. Від м’ясних обідів, які подавалися майже у суміжних з храмом кімнатах, куди з вівтаря вело багато дверей, під час літургії запах доходив до самої святої трапези. Тут бачив я отаке жахливе видовище. Коли комусь не вистачало для їжі пташиного чи звіриного м’яса, то вони чоловіка, одягненого у чорну ризу, що мав голі коліна й убогі сандалії, вбитого, тримаючи при вогні, коліна й ікри смажили і м’ясо, що стікало жиром, відрізаючи й відгризаючи, жерли; і це робили начебто деякі служителі. Я, не стерпівши смороду й цієї жорстокості, відвернув очі й вийшов. Сон цей не менше насолодив мене, як і налякав».

	Нижче подаємо також сон Миколи Ковалинського — найкращого приятеля і першого біографа Сковороди. Сон стосується особи мандрівного філософа, проте Кова- линський так ніколи й не розповів його Сковороді...

	Ось як Ковалинський описує обставини, що передували його віщому сну:

	СОН МИКОЛИ КОВАЛИНСЬКОГО ПРО ГРИГОРІЯ САВИЧА СКОВОРОДУ

	Юнак (тобто сам М. Ковалинський. — Ред.), виховуваний до того напівученими шкільними вчителями і почасти ченцями, в чиїх руках тоді перебували святилища наук, які і вклали йому в голову дивні уявлення про речі, почувши від Сковороди протилежне до того і не спроможний погодити у своєму понятті нових правил зі старими, споглядаючи ж насправді його чесне, цнотливе, зразкове життя, сумнівався сам у собі і душевно жалкував, що такий чесний муж мав незгідні з ученими думки й правила, особливо ж стосовно моралі й духовних знань, а тому й помилявся.

	Усі книжники-наставники його, та й увесь світ, словом і ділом переконували юнака, що щастя людське полягає в тому, аби мати всього доволі: багато їжі, багато питва, багато одягу і у втіхах бездіяльно веселитися. Сковорода, однак, почав казати йому, що аби справді бути щасливим, то все те непотрібне: що обмеження бажань, відкидання зайвого, загнуздання примхливої волі, гірацелюбство, виконання обов’язків, до яких про-мисел Божий кого приставив, не за страх, а на совість, — це шляхи до щастя. Сковорода говорив це і жив так.

	Філософи, які вчили юнака, тлумачили йому, що, наприклад, до такого стану життя більше й особливо прив’язане Боже благословення, а до іншого — менше, або ж прокляття, що знання таїнств і виконання таємних обрядів є досконалість і вищість людини. Сковорода вчив, що всі стани добрі і Бог, розділяючи членів суспільства, нікого не образив; прокляття він накладає лиш на синів спротиву, які, не пізнавши себе й не послухавши поклику природи, вступають у стани за пристрастю, за оманливим виглядом, за примхою...

	Юнак, змолоду напоєний упередженнями, слухаючи Сковороду, відчув у собі збуджену боротьбу думок і не знав, як її закінчити. Інші вчителі намовляли йому відразу до Сковороди, боронили слухати його розмов, навіть бачити його. Юнак любив серце його, але цурався його розуму; поважав життя, але не сприймав у розум міркувань його; поважав чесноти, але цурався думок його; бачив чистоту поведінки, та не пізнавав істини розуму його; бажав бути другом, а не учнем його...

	Сковорода продовжував викладати синтаксис і грецьку мову публічно, а улюбленого юнака навчав окремо грецької мови та читанню стародавніх книг, із яких найулюбленішими для нього були такі письменники: Плутарх, Філон Юдейський, Ціцерон, Горацій, Лукіан, Климент Александрійський, Ориген, Ніл, Дионісій Ареопагіт, Максим Сповідник, а з нових — відповідні до цих, голова ж усім — Біблія. Силою, змістом і кінцем їхньої навчальної вправи було серце, тобто основа блаженного життя.

	Намагаючись перевиховати його і бажаючи якомога більше дати йому вражень істини, писав він йому листи майже щоденно, щоб, побудивши до відповіді хоч коротко на них, привчити його думати, розмірковувати, висловлюватися справедливо, точно, пристойно.

	Забобони, збуджувані відмінністю думок, не давали змоги юнакові викоренити сумніви. Дивна пригода знищила їх повністю...

	«1763 року, коли я був зайнятий роздумами про правила, які мені навіював Сковорода, і в своєму розумі вважав їх невідповідними до способу думання інших, я сердечно бажав, щоб хтось просвітив мене в істині. Будучи в такому стані й очистивши по можливості своє серце, бачив я такий сон

	Здавалося, що на небі від одного краю до іншого, по всьому його просторі, були написані золотими великими літерами слова. Все небо було голубого кольору, і ті золоті слова здавалися не стільки зовні блискучими, а більше зсередини сяяли прозоро світлом, і не разом написані по лицю небесного простору, а складами, по складах і виражали таке й саме так: па-м’ять — свя-тих — му-че-ник — А-на-ні-я — А-за-рі-я — Ми-са-ї-ла. Із цих золотих слів сипалися вогненні іскри, подібно як у кузні з вугілля, що сильно роздмухується міхами, і стрімко падали на Григорія С. Сковороду. Він стояв на землі, піднявши вверх праву руку і ліву ногу прямо, у вигляді проповідуючого Йоана Хрестителя, якого деякі художники на картинах зображають у такому розміщенні тіла та яким Сковорода тут мені уявився. Я стояв біля нього, і деякі іскри, із падаючих на нього, відскакуючи, падали на мене й породжували в мені якусь полегкість, розкованість, свободу, бадьорість, охоту, веселість, ясність, зігрівання й невимовну насолоду духа. Я про-кинувся, сповнений найсолодшого відчуття.

	Зранку, вставши раненько, переказав я це дивне видіння шановному й доброчесному старому троїцькому священикові Борису, у якого я квартирував. Старий, подумавши, сказав мені розчулено: «Ах, юначе! Слухайте ви цього мужа: він посланий вам від Бога бути ангелом-керівником і наставником».

	Відтоді цей юнак всією душею віддався дружбі Григорія...

	Остап СЛИВИНСЬКИЙ

	Народився 14 жовтня 1978 року у Львові. Закінчив слов'янську філологію Львівського держуніверситету ім. І. Франка. Кандидат філологічних наук. Поет, перекладач, есеїст. Автор поетичних збірок «Жертвоприношення великої риби» (1998), «Полуднева лінія» (2004),

	«М'яч у пітьмі» (2008).

	Лауреат літературної премії ім. Б.-І. Антонича та Премії Губерта Бурди для молодих поетів Східної Європи. Перекладає з польської, болгарської, македонської, білоруської. З 2009 року — співредактор польсько- німецько-українського літературного часопису «Радар». Мешкає у Львові.

	ДИЯВОЛИ Й БУКВИ

	У дитинстві я мав свій приватний фільм жахів, ексклюзивний, для одного глядача: дідусь одягав плащ, надягав капелюх, обертався обличчям до стіни, втягував шию в плечі так, що її зовсім не було видно, і починав, бурмочучи щось собі під ніс, «читати жидівську книжку» — так, як потрібно, тобто справа наліво і знизу вгору. Читав і читав, книжка була якась височенна, капелюх разом із плащем поволі повз догори, ноги видовжувалися, дідусь похитувався, як городнє опудало на вітрі, я верещав. Нарешті ресурс дідусевих рук, якими він піднімав плаща, вичерпувався, звучало коротке «мгм!» — очевидно, дідусь осягав потрібну талмудичну мудрість, — і капелюх із плащем верталися на своє місце. Я видихав з полегкістю і починав сміятися, бо раптом ставало смішно, так, ніби монстр коло дороги виявився всохлим пеньком, але пам’ятав, що буде страшно лягати спати.

	Тому багато моїх страшних снів з дитинства були пов’язані з книжками. Може, були б пов’язані і з євреями, але доти я так і не уявляв собі, як насправді виглядають євреї, а майже неможливо побачити у сні те, чого навіть не уявляєш, — це відомо. Книжки я знав аж надто добре, бо в дитинстві вони мене атакували з усіх боків, через що я з другого класу почав носити окуляри, зате найпростіших пісеньок з радянських мультфільмів не знаю й досі. Дуже довго відтягуючи мить заси-нання, я все-таки опинявся віч-на-віч з однією з моїх найненависніших книжок, яка називалася «Ян Бібіян» і тероризувала мене своїми дидактичними історіями про нечемного хлопця, який ніколи не чесав волосся, а тому закономірно потрапив під владу винятково паскудних чортів, з усією злістю й цинізмом у книжці намальованих. Цинізм книжки полягав ще й у тому, що вона рясніла безіменними героями, що — як я й досі вважаю — цілком неприпустиме, бо кожна істота мусить мати ім’я, насамперед це важливо у випадку з чортами, позаяк тут мусиш добре знати, з ким конкретно маєш справу. Отже, один із найстрашніших снів мого дитинства — розтягнутий на кілька серій — полягав у тому, що я гортав книжку, якої ніяк не міг закрити, і над усе на світі боявся прочитати у ній ім’я чорта, яке саме норовило скластися з букв прочитаних слів — бо в момент, коли це станеться, я мав би повторити сумну долю Яна Бібіяна і довічно робити чортам каву. Тепер я думаю, що дідусь читав на стіні не Талмуд, а якийсь кабалістичний трактат, і в хитромудрості цього сну винен саме він.

	Не пригадую, щоб коли-небудь мені довелося прочитати чортяче ім’я — як і в більшості снів, усе обривалося за мить до страшної розв’язки, я розплющував очі посеред темряви, в глибині якої на полиці стояв «Ян Бібіян» у недолугій радянській обкладинці. Я напружував зір, щоб роздивитися корінець книжки серед інших і переконатися, що з неї не йде дим і не просіюється ніяке світіння. Я присягався собі, що вже ніколи не візьму її до рук, але наступний ранок неминуче починався з того, що я гортав «Яна Бібіяна», щоб пересвідчитися, що там нема імені чорта. Ніколи не було.

	На те, що письмо, писана мова прямо пов’язані з чортівською силою, мої дитячі сни натякали мені не раз. Певно, ще до того, як самому навчитися писати, я знав, що чорт вмочає ратицю в кожен каламар, інакше звідки такі сни? Якщо дрібні дияволи лише поганяють записані букви, як баранців, аж поки не заводять їх і всіх нас у гущавину, то справжню владу над словами має лише Люцифер. Влада ця, ясна річ, полягає у пере-творенні слів на речі, але якщо Бог робив зі слів речі необхідні й солідні, то Сатана — випадкові й позбавлені найменшого сенсу. Що гірше — сатанинська фабрика досі працює, на відміну від давно закритої Божої ливарні.

	В одному з моїх снів десь на межі дитинства і юності я сидів за столом і писав листа, якого мав передати комусь через чоловіка в капелюсі. Той чоловік стояв поруч, трохи позаду, десь за моїм плечем, і, без сумніву, підглядав. Мало хто любить, коли хтось читає з-за плеча те, що пишеться. Але я мусив писати, що вдієш, такими були правила сну. Нарешті, залитий потом, я дописав, і вже обертався, щоби вручити листа чоловікові, як ще в моїх руках лист перетворився на кущ терну чи шипшини, щось колюче й напівзасохле. Не маю сумнівів, ким був той чоловік. І тепер думаю собі, що то був сон-осторога, який варто побачити кожному, хто щось пише: пам’ятай, що з-за плеча за тобою підглядає диявол.

	Те, що ніякі застережні сни, регулярно висилані мені сонною канцелярією, ніяк на мене не вплинули, — тепер уже остаточний факт. Є лише дві речі, які я з них запам’ятав. Перша: в писаки нема іншого кур’єра, ніж дідько, хоч той бере з рук листа, а доставляє в’язку хмизу. Друга: треба намагатися писати так добре, щоб твоє написане не перетворилося на бадилля ще у тебе в руках. З рештою нічого не вдієш: тільки-но відпускаєш написане на чотири вітри, і ним, ніби Яном Бібіяном, починають поганяти дияволи.

	Щойно я почав робити перші успіхи в літературі, сни про дияволів і букви припинилися. Щоправда, припинилися й жахіття, так що тепер мій нічний пайок складається винятково з масової розважальної снопро- дукції, яку неможливо згадати вже через хвилину після прокидання. Я покинув школу снів із двійкою в атестаті, тож мушу тепер дякувати навіть за це.

	Марина СОКОЛЯН

	Народилася 18 грудня 1979 року в Полтаві.

	Магістр соціології Києво-Могилянської Академії. Письменниця,сценаристка.

	Авторка книг «Кодло» (2003), «Цурпалки» (2003), «Ковдра сновиди» (2005),

	«Балада для Кривої Варги»(2005),

	«Сторонні в домі» (2006), «Херем» (2007), «Новендіалія» (2008), «Вежі та підземелля» (2008); п'єс «Діалоги богів-2» (2003),

	«Душогуби і дух капіталізму» (2005).

	Мешкає в Києві.

	ШІСТЬ СНІВ

	У мага та божевільної народився син. З такою спадковістю хлопець — істота небезпечна, отож його тримають в ізоляції і нікому не розповідають про його існування.

	Минає час. Одного дня молода студентка, готуючи матеріал для тези, відвідує помешкання старого мага. Так сталося, що якраз цього дня господар відсутній; дівчину зустрічає його син. Він гостинно приймає її, частує, розказує про батькові справи. Студентка помічає, що поводження юнака досить дивне: в його поведінці і судженнях парадоксальне поєднання дитячої наївності і мудрості; все, що він говорить, сповнене подвійним або й потрійним змістом. Ця гра захоплює гостю, спілкування поволі переходить на особисті теми. Хлопець запрошує гостю надвір, і вони дивовижним чином опиняються на морському узбережжі. Сідає сонце; позаду замість будинку старого мага — бамбукове бунгало, на піску стоїть відерце з шампанським та келихами. Дівчина в захопленні. Молоді люди сідають на теплий пісок, п’ють шампанське, потім цілуються.

	Дівчина оговтується від того, що хтось торсає її за плече. Виявляється, вона досі сидить у вітальні матового будинку, а навпроти — сам господар, схожий на щойно баченого хлопця, але значно старший. Він розповідає дівчині про свого хворого сина, який має надзвичайну могутність, але не усвідомлює, що робить. Його замкнуто в ізольованому приміщенні, що, однак, не завадило йому захопити дівчину в полон ілюзії. Старий маг просить студентку нікому про це не розповідати. Вона погоджується, але просить старого показати їй свого сина. Той сумно посміхається і веде її до кімнати хворого. Зазираючи за міцні грати, дівчина бачить молодого чоловіка, вбраного у довгий білий балахон. Він сидить на підлозі; на його обличчі — безтямний вираз ідіота.

	***

	Двоє друзів подорожують, заробляючи собі на жит-тя показовими поєдинками на шпагах. Якось під час такої дуелі один із друзів дістає легке поранення. Невдовзі йому стає зле: виявляється, що шпага його випадкового супротивника була змащена отрутою.

	Товариш пораненого намагається з’ясувати, хто був цей чоловік. Йому вдається знайти винуватця; насправді ж той сам шукав зустрічі. Він повідомляє, що отрута смертельна, хоча й діє поволі. Існує єдиний спосіб врятувати пораненого: дістати кров синього птаха, з якої, за легендою, можна зробити ліки практично від усього.

	Юнакові хочеться врятувати друга, але де знайти синього птаха? Чоловік з отруєною шпагою виявля-ється знахарем, він і підказує, де живуть такі птахи, — в блакитному Гроті на узбережжі. Молодому шпажистові вдається знайти грот, але він шалено здивований побаченим — це не просто пташки, це радше напівлюди: голова і плечі людські, величезні крила і хвіст — пташині. Біда в тому, що просто крові недостатньо: пташку треба неодмінно вбити, бо лише тоді її кров набуває цілющих властивостей. Юнак довго вагається, але відданість другові перемагає. Він ловить пташку — літають вони досить незграбно — і вбиває її. Йому дуже тяжко це зробити: пташка пручається й плаче, але відступати вже пізно. Знахар виготовляє з пташиної крові сині піґулки, і дає їх пораненому. Друга врятовано, але юнак ніяк не може пробачити собі вбивство беззахисної істоти, яка, до того ж була майже людиною.

	Багато років потому один чоловік дізнається, що смертельно хворий, жити йому лишилося кілька місяців. Тоді він залишає дім і вирушає у подорож. Незабаром він зустрічає старого, який іде тією ж дорогою, вони знайомляться і продовжують подорож разом. Чоловік оповідає старому мандрівникові про свою хворобу, про те, що пішов з дому, не бажаючи бути тягарем для рідних. Старий починає говорити, що, можливо, існує спосіб врятуватися, аж тут на подорожніх нападають розбійники. Мандрівники хоробро протистоять нападникам і таки перемагають їх; утім, старого поранено, і доволі серйозно. Фактично він уже конає. Його супутник стає навколішки, намагаючись надати поміч, і чує, як старий стиха промовляє: «Дістань пакунок з моєї кишені». Чоловік виконує прохання і бачить, що в пакунку — блакитні піґулки, себто ліки від усіх недуг. Він розуміє, що йому шалено пощастило. Втім, його радість затьмарена тим, що випадковий благодійник помирає. Чоловік придивляється і бачить, як із ран старого сочиться блакитна кров.

	* * *

	Я подорожую мертвою країною, де збереглися лише засипані піском руїни давньої цивілізації, а також — Лабіринт. Будова ця майже зруйнована; легенди, однак, говорять, що саме вона стала причиною загибелі країни; інші стверджують, що її народ живий, але його ув’язнено в Лабіринті. Я, будучи допитливим туристом, вирішую відвідати тутешню дивовижу.

	Втім, варто мені лише ступити крок досередини, як усе навколо змінюється: Лабіринт, хоча й скидався на кам’яні руїни, виявляється величезною сталевою будівлею. Назовні світило сонце, всередині — непроникна пітьма. Я розумію, що пройти Лабіринт — випробування, щокроку тут — небезпечна пастка. Я намагаюся повернутись назад, але виявляється, що я вже десь глибоко всередині, а вихід — невідь-де. Я біжу в паніці, лише дивом не падаючи в глибокі урвища й не наражаючись на вістря прихованих пасток. Нарешті я бачу світло і кваплюся до нього. Там — кімната, де у розкішному ліжку сплять дві жінки: бліда блондинка та смаглява брюнетка. Тоді я здогадуюсь, як вибратись із Лабі-ринту. Я беру гарну гаптовану подушку, прилаштовуюсь на ліжку і засинаю. Прокидаюся вже назовні, у якомусь брудному міському підворітті. Повз мене, розхлюпуючи багнюку, проїжджає машина.

	Я розумію, що мені випало пройти шляхом народу Лабіринту і опинитися там, де врешті опинилися вони.

	Я — чародійка, що приїздить до далекого королівства в пошуках рідкісного магічного фоліанту. Королівство бідне, і закони тут, очевидячки, жорсткі: на перехрестях часто можна побачити ганебні стовпи та шибениці. Випадкові зустрічні розповідають мені, що з давніх- давен тут існує пророцтво: якщо люди чинитимуть лиходійства, то королівство буде знищене велетенським драконом. Тому, власне, ніхто й не протестує проти жорстоких законів.

	Тим часом з’ясовується, що шуканий мною фоліант зберігається в королівському палаці. Я прошу дозволу поглянути на нього, і, зважаючи на мої кваліфікації, мені не відмовляють. Королівське сімейство справляє на мене досить дивне враження: усі вони — свавільні митці і п’яниці. В палаці повсякчасно тривають бали та розваги; принцеса схильна до істерик, принц любить переодягатися жінкою. Король, попри все це, — чоловік обізнаний, хоч і вважає всяку науку кумедною забавкою. Він показує потрібну мені книгу, ставлячи умову — повернути її зранку до Вежі Закону, де розташована королівська бібліотека.

	Отож королівська сім’я розважається, трохи згодом вкладається спати, а я сиджу над фоліантом, намагаючись законспектувати найважливіше. У певний момент я розумію — книга неповна. Ймовірно, її розділено на два томи, і, цілком можливо, продовження знайдеться у бібліотеці моїх господарів. Утім, уже пізня ніч, будити королівську сім’ю якось не випадає. Якусь мить я вагаюся, проте, розуміючи, що другої такої нагоди може й не трапитись, вирішую крадькома пробратися до бібліотеки. Це мені вдається, однак дорогою до біб-ліотеки я чую чудний звук, мовби надзвичайно гучне хропіння. Дивна річ, але королівські спальні розташовані тут-таки, у Вежі Закону! Щось підштовхує мене зазирнути, і я бачу таке: королівська сім’я спить у великій кімнаті на гігантських ліжках, однак тіла їхні у сні набрали іншої форми — замість рук у них атавістичні кажанячі крила; пазурі — там де були пальці; пащеки замість облич.

	Я тихенько вислизаю з королівської спальні і в глибокій задумі вибираюся надвір. Тоді кличу червоного дракона, свого побратима, і прошу його знищити Вежу Закону.

	До школи приходить новий професор. У перший же ж день я дістаю двійку з його предмета, причому цілком безпідставно. Почуття мої досить однозначні — я починаю його тихо ненавидіти. Втім, невдовзі з’ясовується, що то професор просто так жартує. Або навіть має на меті щось інше, аніж тероризувати учнів. На його заняттях ми робимо зовсім неочікувані речі — малюємо на дошці філософські анекдоти, складаємо «сагу про паспорт» тощо. Невдовзі ми починаємо розуміти: те, що вимагає від нас професор, зовсім не відповідає вимогам суспільства, до речі, гранично репресивного. Одним з проявів такої репресивності є, скажімо, заборона вільного пересування — кожен мусить бути в певний час у належному для нього місці. За всіма ведеться стеження за допомогою електронних паспортів, а ми, разом з нашим професором, ці правила відверто ігноруємо — позакидавши наші паспорти до водоймища, ми швендяємо містом у геть неналежний час, розгля-даючи заборонені культові споруди.

	Довго таке, звісно, продовжуватись не могло. Професора заарештовують. На нас, правда, не накладено особливих санкцій — лише прискіпливіше стеження, оскільки ми опинилися під професорським злочинним впливом не з власного бажання. Не відомо, що далі трапилося з нашим викладачем. За офіційною версією, його стра-тили. Однак я чомусь розумію, що це не так. Я вдягаю синій светр — символ трауру — і срібний ланцюжок, який отримала від професора в подарунок. Аби всі знали, за ким, власне, траур.

	Тоді ж я присягаюся будь-що дізнатися, що сталося з професором, хоча це й складно — бо ж за мною таки

	справді стежать спеціальні служби. Втім, якраз тоді в місті починають відбуватися різні дивні події: з балконів будинків, приміром, струмлять водоспади, автомобілі змінюють форму і злітають, одяг сам собою змінює колір... інакше кажучи, суцільний хаос і паніка. Згадані спеціальні служби просто не встигають за всім цим, що значно полегшує мені завдання. Крім того, я підозрюю, що ці катаклізми пов’язані зі зникненням професора. Я знаходжу його матір і намагаюся з’ясувати в неї, що відбувається. Вона ставиться до мене вороже, бо підозрює в мені шпигуна. Жінка вже готова випхати мене з оселі, аж раптом поштар приносить їй адресованого мені листа. Пише мені, власне, наш зниклий викладач, який просить не хвилюватися і пропонує зустрітися коло вокзальної брами.

	На цей момент я вже починаю розуміти, що «зсуви» в реальності — справа рук мого професора. Можливо, саме це й було його метою, тоді як викладання в нашій школі просто дало змогу йому краще вивчити особливості цього світу. Попри все це, я прагну його побачити.

	Він і справді приходить до брами в зазначений час. Тільки це не зовсім він. Це — вона. Вона (він) каже, що не може з’явитись межи люди у нормальному вигляді, бо за ним досі полюють. Я протестую. Як мені впевнитись, що це насправді він? Тоді він (вона) перетворює мій синій светр на картату сорочку, а голуба — на чорну собаку. Я й далі не вірю. Тоді він нарешті набуває свого звичайного вигляду. Це змушує мене запитати: якщо ви так легко змінюєте реальність, то чи можу я бути впевнена в тому, хто ви, який ви насправді? Ні, відповідає професор.

	Шкода, кажу я. Шкода, погоджується він.

	В одному царстві-королівстві жили король, королева та їхня юна дочка. Були вони гарні й добрі, і ніжно любили одне одного. Жив також у цьому царстві паскудний князь, який мріяв про те, щоб самому посісти королівський трон. Тому одного дня, під час святкування середини літа, котре, за звичаєм, відбувалося на лісовій галявині, він вибирає час, коли король і королева відходять далеко від почту, і вбиває їх. Юна принцеса біжить до своїх батьків, сподіваючись показати їм, який вона гарний сплела вінок, та натомість бачить їх мертвими, у калюжі крові.

	Минає час, князь керує королівством на посаді регента. Він має план: щойно принцеса досягне шлюбного віку, одружитися з нею і таким чином стати законним королем. Його, звісно, підозрюють у вбивстві королівської пари, однак ніхто не висуває звинувачення, оскільки регент нині — наймогутніша людина в державі. Принцеса ж нестямно боїться його, і заміж за нього не хоче. Тоді князь звертається до штатного ворожбита, наказуючи йому позбавити принцесу страху, натомість заклавши в її серце прихильність до «жениха».

	Ворожбит — молодий іще хлопець, він також боїться всемогутнього регента. Отож він слухняно береться до справи, вирішуючи знайти у пам’яті принцеси той момент, що викликає найбільший страх, і усунути його. Звісно, він зразу ж наштовхується на сцену того, як дівчинка знаходить своїх мертвих батьків. Тут ворожбит сумлінно робить «монтаж», вирізаючи страшну картину і вставляючи натомість інший кадр: ось князь зустрічає дівчинку, приязно усміхається і дарує їй оберемок прекрасних квітів. Якийсь час по процедурі принцеса й справді ставиться до князя краще, принаймні, погоджується вийти за нього заміж.

	Отож невдовзі у королівськім палаці грають весілля. Запрошено високих гостей з інших держав: звісно ж, багато хто з представників королівських династій сусідніх країв — родичі принцеси, їх ніяк не можна не запросити на таку подію. Князь тішиться — от-от його мрія здійсниться. Грає врочиста музика, наречена чекає жениха коло вівтаря, той статечно прямує до неї з оберемком прекрасних квітів. І тут раптом принцеса починає відчайдушно репетувати. Виявляється, молодий ворожбит не «дорізав» прикрої сцени і, замість забути, принцеса лише чіткіше згадує її завершення: темну постать, що тікає з місця кривавого злочину. Оберемок квітів лише зв’язав одне з іншим.

	Принцеса заходиться плачем і кидає князеві звинувачення у присутності міжнародної громади. Та, відповідно, обурюється і обіцяє облогу, ембарго і міжвідомчу слідчу комісію.





	Юлія СТАХІВСЬКА

	Народилася 3 грудня 1985 року в Житомирі.

	Закінчила Києво-Могилянську Академію.

	Авторка поетичної книжки «Червоні чоловічки» (2009), публікацій в антології «Дві тонни», журналах «Ш0», «Кур'єрі Кривбасу».

	Мешкає в Києві.

	МОЛОЧНЕ МОРЕ

	«Давай зліпимо тебе з піску», — чую я ніби збоку. Лягай на спину, згортайся калачиком, завмирай, дихай глибоко. Сіра цибата чайка залишала на піску свої пацифістські сліди, бриз підхоплював пакети з-під спожитих пиріжків, пляж летів кудись на хвилях морського радіо, але навряд чи можна було спіймати його частоту.

	То був день припливу. Десятки медуз танули, як желе, посеред креманок каміння: піщаник, галька, уламки мушель. Над ними збирається мушва і стоїть солодкий нудний запах прілих водоростей. Коли йти пляжем, власне, пінистою його крайкою, то на ступні чіпляється купа дрібних камінців, вони схожі на цвяшки, притягнені магнітом. Ногам просто і вільно. Скрізь надлишок напівоголених тіл, законсервованих сальцесонів матрон, сухопарих піджижок їхніх чоловіків, рожевих дітей.

	Але от нудисти — переважно молоді, вільні плавці у вільному морі. Особлива насолода — рубіновий пип- тик, що проглядає з води — пружний і зібраний, як рюш. Піна пестить їхні гнучкі тіла і спорохнявілу плоть деяких відчайдухів — літня пара, може, колишні хіпани, він — виставляє сонцю свого морського коника, вона — дві медузи грудей, в обох: пах — зжовклі водорості. Бути такими до старості — щастя.

	Я минаю їх, ніхто не зважає, моє індійське легке парео проситься злетіти. Постійно дивлюся під ноги — шукаю мушлі. Особливо люблю рапани, але поки що їх не видно. Не видно, бо море з молока, біла пінка прикипає до берега. Я ступаю в цю білу воду, і йду, мілко- мілко. Щось вилазить по нозі: це равлики, виноградні слимаки, де вони тут узялися, чому світять з молока більмами своїх очей? З берега кричать, щоб я поверталась, бо хіба я не знаю, що надходить час кипіння?! Я намагаюся йти швидко, але равлики мені заважають, і тоді я кидаюся бігти, а молоко таки й справді стає гарячішим, і біля самої суші мої ступні нестерпно печуть, але я встигаю.

	Десятки голих людей стоять біля молочного моря і дивляться на закипання. «Тепер це одна велика каша!» — захоплено кричить хтось. І справді, після декількох хвилин видно, що затока — це гігантська порція вівсянки, а замість сухофруктів — риба, водорості й усе, що не встигло вижити.

	Олена СТЕПАНЕНКО

	Народилася 28 травня 1974 року в смт. Талалаївка на Чернігівщині. Закінчила музичний факультет Київського педуніверситету ім. М. Драгоманова. Поетеса, журналіст. Авторка поетичних збірок: «Передчуття Авалону» (1999), «Коротка меса на друге пришестя Данте» (2002),

	«Третя Атлантида» (2005).

	Лауреатка літературної премії «Гранослов».

	Мешкає в Києві.

	СОН ПРО ОЛЕНЯ І НЕ ТІЛЬКИ

	Снилося, ніби я у темній кімнаті, а потойбіч шиби, на ясно-зеленій траві — сидить оленя. Я вилажу в вікно, аби його погладити, але натомість злітаю, і, розгойдуючись на довгому вітті, перепурхую від дерева до дерева. Залітаю крізь темні сіни в маленьку хатку, а там усі стіни завішані іконами. Пролітала і кожній кланялася. Повернулася додому — а мене не було добу. Вдома на мене чекали двійко дітей, хлопчиків років шести-семи. Я запитала, що вони їли, доки мене не було. Вони: хліб український. А на підвіконні — м’ясо тушковане. Стало страшенно жаль діток, я давай накладати їм кашу з ковбасою до печені. І згадую, що сама досі не їла.

	А хлопці працювали над якоюсь складною науковою проблемою. І тут хтось каже: «ето учьониє дєті». А я сердито відповідаю: «учьониє» бувають лише коти, а мої діти — розумні. Поклала й собі каші з ковбасою і прокинулася.

	С0Н-АФ0РИЗМ

	Йшла кудись у темряві, було страшно. Назустріч вигулькнула бабця, позитивна така, кругленька, з кошиком яблук. «Не їж солодкого», — сказала і попрямувала повз мене.

	РОДИНА МАГІВ

	У моєму роду всі були маги. Старші, як водиться, сильніші, менші — на побігеньках. Двоє моїх двоюрідних братів вирішили влаштувати переворот, викравши якийсь артефакт. Старші про це дізналися і підготували пастку. За зброю їм правило канцелярське приладдя — кнопки, степлери, скорозшивачі. Братів розстріляли, але я цього не пам’ятаю. Відчувала, що сиджу, підібгавши ноги, у темній кімнаті на скрині, очі заплющені — бо знала також, що уся підлога в крові й понівечених тілах. Зайшла «мама» — гола жінка, яку я вважала мамою, хоча знала, що вона померла давно. Ми про щось говорили. Аж ось мертві почали підводитись і сповза- тися до нас. Я прошепотіла, бо горло звело від страху: «Мамо, зроби щось, ми ж стояли осторонь!». А потім звернулася до трупів: «Ви ж усе пам’ятаєте, МИ СТОЯЛИ ОСТОРОНЬ!». І вони розступилися переді мною. Бігла темними сходами велетенського будинку, підіймалася і спускалася сходами, усі стіни від підлоги до середини, високі стелі — обшиті темним різьбленим деревом, як у Спілці письменників. Спинилася на порозі першої освітленої зали, там щось святкували. Я поглянула на себе — була мокра і в одній шкарпетці, замащеній у червоне. Знімаю шкарпетку і ходжу між людьми, питаючи «Перепрошую, чи є серед вас старші маги? Там трупи ходять».

	Чомусь опинилася верхи на перилах балкону, у тому ж будинку. Балкон міг літати. Був день, літо, дощ, на балкон звисали гілки квітучих лип. Я відчувала, що ті, мертві, знову переслідують мене. Розмірковуючи, як ліпше розігнати летючу конструкцію на швидкості, і чи зможу потім зістрибнути на всьому льоту, подумала: «Доки людині є кого ненавидіти, вона не самотня». Але фраза стосувалася не мене, а трупів. Було їх жаль. Прокинулась.

	ФОТОГРАФ ТА ЙОГО ОМРІЯНА МОДЕЛЬ

	Бачу дівчину зі спини, коло вікна, контури її стрімкого тіла омиває червоне призахідне сонце. Чоловік, що сховався під покривалом біля фотографічного приладу, бурмоче щось заспокійливе, обіцяє їй пташку. Чоловік вилазить з-під покривала. Вона каже, аби він ішов геть, і так і не наважується повернутися до нього обличчям.

	Фотограф робив світлини дівчат їхньої школи, і був єдиним чоловіком, для якого сестри-монахині погодилися ненадовго відкрити двері цього закладу. Вона єдина не вибігала подивитися на нього, не намагалася випадково потрапити на очі. Але тільки вона зацікавила його настільки, що фотограф поклав собі будь-що отримати її зображення...

	У паризькому Луврі — ніч відкритих дверей. Сюди вже давно пропускають безплатно, проте людей у порожніх залах — не більшає. Бачу лише гурт арабських підлітків, вбраних у нечистий мішкуватий одяг. Зрозуміло — вони не картинами милуватися прийшли. Зупиняються перед дерев’яним кубом, заглядають досередини. Коробка має в собі ніби вузьку наскрізну шпарину, у якій, примружившись, можна розгледіти зображення дівчини на тлі вікна. В анотації сказано, що це перша в історії об’ємна світлина. Куб закріплений на нерухомому металевому стержні, але отвори має з обох боків. Тож аби побачити зображення на проти-лежній стінці коробки — треба її просто обійти. Хлопці крутяться довкола куба, зазираючи в отвір і так і сяк — але бачать лише спину дівчини.

	— Фак! Мені треба знати, яка вона спереду, — кричить товстун у картузі задом наперед...

	— Там пан фотограф просить дозволу побачити вас. Каже, замислив принципово новий вид світлини, чи що.

	Не розібрала достоту. Сестра-настоятелька сказала, що Вас відпустили додому. Проте я взяла на себе сміливість повідомити про його візит...

	Отримавши дозвіл від дівчини, фотограф нетямиться від щастя. Звідкись наповзли бентежні думки про її шкіру, ніжнішу за будь-який атлас... Він висловив бажання зняти дівчину в анфас у тій же кімнаті, за такого самого освітлення, як і минулого разу. Звісно, як і тоді, у присутності однієї з сестер.

	Як і минулого разу, сідало сонце. Як і минулого разу, вона стояла спиною до об’єктива.

	Вона каже фотографові, що повернеться, коли вилетить пташка. Він залазить під покривало і обіцяє їй пташку. Вона дивиться на сонце. Сонце сідає повільно. І так само — нескінченно повільно — вона повертає обличчя до чоловіка.

	— Фак! — дебелий арабський підліток знає зовсім небагато слів. Фак, вона ж... — і щосили гамселить товстими ногами по дерев’яному ящику. Всередині щось тонко скрикує, дзвенить і розбивається, він б’є по коробці навіть після того, як починають ревіти сирени. Після того, як соснові дощечки розсипаються, після того, як із самої розтрощеної серцевини випадає портрет прекрасної сіроокої дівчини із «заячою губою». Вона відділяється від потоптаного знімка, набирає нормальних розмірів і щосили б’є товстуна по пиці. На його щоці залишається велика брунатна пляма. Дівчина розбиває вікно й вилітає у ніч.





	Людмила ТАРАН

	Народилася 2 березня 1954 року в смт. Гребінки на Київщині. Закінчила філологічний факультет Київського держуніверситету ім. Тараса Шевченка. Поетеса, критик, журналістка.

	Авторка поетичних збірок: «Глибоке листя» (1982), «Офорти» (1985), «Крокви» (1990), «Оборона душі» (1994), «Колекція коханок» (2002), «Книга перевтілень» (2004); книжок прози: «Ніжний скелет у шафі» (2006), «Любовні мандрівки» (2007), «Дзеркало Єдинорога» (2009); книжки літературно-критичних статей: «Енергія пошуку» (1988); «Жіноча роль» (2007), книжки-інтерв'ю «Гороскоп на вчора і на завтра» (1995), «Оркестрова яма» (1995) та «Колекція коханок» (1997), «Київські рипіди» (2007).

	Лауреат премій імені 0. Білецького, імені Василя Мисика, імені Євгена Плужника. Мешкає в Києві.

	КОЛЕКЦІЯ СНІВ, КОЛЕКЦІЯ СНИВ

	Мабуть, як у всіх, є в мене сни повторювані (нази-ваю їх серіалами) й такі, що приснилися один раз, однак запам’яталися.

	Ось приклад мого сновидіння-серіалу, де лейтмотив — віднайдення нового простору.

	Як і в реальному житті, бідкаюся уві сні, що не маю свого закутка, бодай малесенького кабінетика, у якому б могла працювати не відволікаючись. І ось я — ніби у власній маленькій квартирі (звісно, уві сні мені дається знати, що це моя квартира, хоч насправді вона зовсім інша), і раптом, штовхнувши дверцята до комірчини, бачу величезну залу, про існування якої й не підозрювала. Зачаровано заходжу досередини, роззираюся: о, є де розгулятися, скільки місця, нічим не захаращеного! Але стіни й підлога аж волають ремонту. Нічого, думаю уві сні, докладу рук і матиму аж стільки нового простору! І як це я не здогадувалася, що він — зовсім поряд?

	Або — інший варіант сновидіння: відкриваю дверцята, а за ними — величезний заводський цех, із височенними лункими стелями — хоч конем гасай! Але я, спершу зрадівши, стою розгублена: та навіщо мені гігантський кабінет? Мені б тільки кімнату, але окрему...

	Сама собі витлумачила такий мотив на символічному рівні: сновидіння підказує, що я дозріла до нових кроків у своєму житті, до освоєння, розгортання свого внутрішнього простору — і спонукає мене певним чином діяти. Промовиста деталь: усілякий новий простір уві сні постає недооформленим. Він потребує моїх зусиль, очевидної праці над його естетизацією і вивер-шенням...

	Досі — літаю. Лет часто поєднується у мене з мотивом переслідування: хтось наздоганяє, я, дочекавшись, коли переслідувач опиниться зовсім поряд, рвучко починаю махати руками і відриваюся від землі. Мене ось- ось ухоплять за ноги, стягнуть донизу... Але я вперто працюю руками, все вище й вище здіймаюся над недругом і навіть сміюся, дивлячись, як сердиться він, упіймавши облизня...

	Пригадую один з таких снів із конкретними постатями: мене з подругою Наталкою Білоцерківець хоче наздогнати один досить відомий письменник (не називаю його імені, бо він уже в кращих світах...). Він таки наздоганяє нас, але ми тікаємо від переслідувача, здійнявшись у повітря, і весело поглядаємо згори вниз...

	Коли вже зайшлося про «літературний» сюжет, то пригадую один символічно-незабутній. Було це, себто снилося, десь у часи перебудови. Ніби сиджу в автобусі невеликому (їх називали «пазиками») на задньому сидінні і роздумую щось на зразок (не смійтеся!): «Що ж буде з нашою літературою?» І тут завважую, що за кермом — добре бачу його саме зі спини — Тарас Григорович! Він — у знаменитій своїй шапці, у розкішному кожусі. Я заспокоююся: мовляв, коли сам Шевченко за кермом — він вивезе...

	Цікаво, що деякі мої сновидіння наочно-конкретно подають певні об’єкти або деталі, які незабаром можуть явитися мені в реальності. Приміром, якось наснилося, що мене поселили до готелю, де прозорі стелі й прозорі підлоги. Через місяць опинилася в Афінах, у музеї Акрополя, де перекриття — з товстого скла, що відчитала як символічний підтекст.

	Інший подібний випадок: приснилося, ніби я ходжу

	Вільнюсом, і ось заходжу до крамниці з написом «Су-веніри». Запам’яталася сама будівля і характер вивіски. За певний час приїжджаю туди, до Вільнюса, прогулююся містом — і раптом бачу вивіску «Сувеніри» і будову, точнісінько таку, яка мені приснилася...

	Мене завжди вабило розгадати принцип поетики сновидінь. Звичайно, я не є тут жодним теоретиком. Але мені здається, що в основі подій, які нанизує сон, — градус емоцій, асоціативний монтаж. Саме вони скріплюють, буває, такі різні, цілком непоєднувані, здавалося б, епізоди. Тільки руками розводиш, пригадуючи їх, ніби звертаєшся до невидимого автора із захватом: і як таке можна придумати?

	Звичайно, і я втяглася у спокусу відтворити певні сни. Пересвідчилася: онейричну структуру відтворити набагато важче, ніж передати окремий сюжет сновидіння. Після пробудження, поки живе відчуття побаченого уві сні як реальність, намагаюся записати його. А вже пізніше, коли те чи те сниво улягає в певний задум, використовую свої записи. Нижче подаю коротеньку новелу, у якій використала своє сновидіння. Скористалася порадою, яку дав мені колись один чоловік: описуй сон, але намагайся не зазначати, що це — сновидіння.

	КОРОТКА ІСТОРІЯ ПРО ВЕЛИКЕ КОХАННЯ

	Я літаю в повітрі, перевертаюся то назад, то вперед, тіло радісно відчуває себе, таке слухняне, таке покірливе найменшому порухові думки. А вона, думка, дуже проста: лечу — куди хочу, куди хочу, туди й лечу. І — скільки заманеться!

	Я відштовхуюся то від землі, то навіть від повітряної пружної тверді. Щось схоже на те, як стрибати на батуті. І — жодного, найменшого страху, що впаду: все залежить лише від мене. Як тільки захочу — так і приземлюся. Встигаю краєм ока помічати, яка чудова зелень навколо: розісланий, простелений трав’яний моріжок піді мною, могутні осокори обабіч — із легесеньким вітерцем у кронах. Я така захоплена цим польотом, що, здається, цілу вічність можу перекручуватися у повітрі. Та ще й вигадую на льоту різні фігури: «штопор», «змія», «стрічка», «баранчик».

	І раптом мою руку встигає хтось упіймати. Я миттю опиняюся на землі, іще вібруючи всім тілом. Трохи сердита. Хто? Як? Чому? Та, віддихуючись, із завмиранням серця упізнаю Його. З першого погляду. Такі речі відаєш не розумом. Це — як блискавка. Мить — і висвітлено все довкруги до найменшої рисочки. Яскравим, усевидячим світлом. Ну, звісно, — це Він, із великої літери. Він — Той, про кого мріяла все життя, Той, хто і є моєю половинкою. Той, що про нього думала повсякчас, хоч би де була: засинаючи, прокидаючись, радіючи, плачучи, між людей і на самоті.

	Та розумію: Він — у візку. Спинальник. Він — прикутий до нього. Він ніколи не зможе літати зі мною. Ні-ко-ли. А я муситиму повсякчас перебувати на землі. Ніби прикута до неї. Вросла в неї, наче дерево. І це — після того, як звідала ейфорію польоту? Захват від подоланого земного тяжіння?

	І я, ненавидячи себе, клянучи останніми словами, втікаю геть.





	Галина ТКАЧУК

	Народилася 28 серпня 1985 року в Києві. Студентка магістеріуму історичного факультету Києво-Могилянської Академії.

	Письменниця, журналістка.

	Авторка поетичної збірки «Біле Благо» (2001) та книжки прози «Славка» (2006).

	Мешкає в Боярці на Київщині.

	СОН ПРО ГОРУ

	Я і ще двоє людей, облич яких я не бачу, піднімаємося на гору. Сірий кам’янистий грунт, сіро-зелені кущі.

	Раптом біжимо і ховаємося за великі кам’яні брили, схожі на приморську рінь, збільшену в сотні разів.

	На нас полюють мисливці з луками. Люди, вдягнуті лише у зелені пов’язки на стегнах. Удвічі менші зростом за нас. Спритні, присадкуваті.

	Спека. Ми пробираємося на вершину гори. Постійно ховаємося за брили. Стріли!

	І ось вершина. На ній не стоїмо й секунди, одразу біжимо вниз іншим боком гори.

	Тепер уже я сама, супутники зникли. Я розумію, що їм вдалося втекти від переслідувачів, а мені — ні. Один з мисливців біжить просто на мене. Я намагаюся заховатися за невеликим каменем, та розумію, що це вже марно. Лягаю ницьма й чекаю.

	Мисливець не хоче стріляти у мене з лука. Він підходить близько-близько, бере стрілу в руки і проколює нею мій хребет між шийним та грудним відділами. Не боляче, тільки так тепло, аж гаряче.

	Я прокидаюся. Лежу ницьма. Світанок. Мені у шию світить потужний сонячний промінь.

	СОН ПРО ДОРОГУ

	Тривожний сон. Фрагменти стіни, фрагменти стелі і вікна моєї кімнати. Намагаюся прокинутись — і не можу. Нарешті, неймовірними зусиллями, встаю.

	Запізнююсь. Вибігаю. Ледве втрапляю у маршрутку.

	їду в метро. У переході з «Театральної» на «Золоті Ворота» — величезний аншлаг. Нарешті вибігаю з метро, добігаю до дверей ліфту... Прокидаюсь!

	Схоплююсь з ліжка. Запізнююсь. Вибігаю. Долуча-юся до тісної компанії в маршрутці. їду в метро. У переході з «Театральної» на «Золоті Ворота» — величезний аншлаг. Прокидаюсь...

	Ні, думаю, годі. Треба остаточно прокинутись, перш ніж терпіти усю цю дорогу ще раз. Щипаю себе за руку. Пересвідчуюся, що все насправді. Вибігаю. їду в маршрутці, їду в метро. Долаю велелюдний перехід. Прокидаюсь!

	Тепер усе ще реальніше. Ну, думаю, спробую ще раз. Вибігаю. Маршрутка, метро, перехід, ліфт. Тут з’являються мої співробітники, робота... І ніби втрапила. Принаймні досі не прокинулася.





	Ксеня ХАРЧЕНКО

	Народилася 2 вересня 1984 року в Києві.

	Закінчила Інститут журналістики Київського національного університету імені Тараса Шевченка. Письменниця, журналістка.

	Авторка повісті «Історія» (2006).

	Публікувалася в часописах «Сучасність»,

	«Кур'єр Кривбасу», Lichtungen, Pociag76,

	Radar (online). Мешкає в Києві.

	ЧОТИРИ сни

	* * *

	Мені наснився один мій знайомий, який десь зник. Наче його не було досить довго, наче я вже й думати про нього забула, аж тут раптом заходжу в його квартиру. Він відчиняє вхідні двері (вони, як завжди, не були замкнені на ключ), притримує їх правою рукою, а лівою делікатно підштовхує мене досередини — і я одразу ж опиняюся у ванній кімнаті. Він каже: «Іди мийся». Сам він страшенний фанат миття, гігієніст і чистоплюй. Я не опираюсь, рухаюся швидко, буквально два кроки — і натикаюся на умивальник. Далі роззираюсь і розумію, що у ванній тепер усе змінилося: раковина прямокутна, вона величезна, розташована просто біля дверей, стіни викладені мозаїкою, маленькими блакитними плиточками, що так мені подобаються; в кутку стоїть ванна, але не ванна, а ваннисько, кутове здоровило, воно просто величезне — і тут я розумію, чого раковину приліпили в такому незручному місці. Мене дивує це поєднання маленьких камінчиків на стінах та величезної білої посудини, але порівняно зі шторкою для душу це ніщо: на чомусь подібному до товстого дроту, що мав би повторювати периметр ванни, висить блакитна клейонка. Господи, мені ж було так незручно через те, що я завжди розбризкувала навколо себе воду, коли милася у його «колишній маленькій відкритій звичайній ванні», і я так не любила там купатися саме через це, а тепер він усе зробив як міг і як я хотіла, тобто як він думав, що я би хотіла, тобто його не було так довго, бо він робив ремонт у своїй ванні, щоб мені вона сподобалась! Я повертаюся і бачу його обличчя, на якому, звісно ж, застигло очікування і благання. І тут він каже: «Важко було знайти нормальну шторку, а карнизів таких просто не роблять, тому я вирішив зробити так, головне — все чудово працює. Іди мийся». Потім я бачу, як ми сидимо в кухні. Бачу того чоловіка, світло приглушене, але помітно, що шкіра його засмагла, вона трохи світиться в темряві. Він так само трохи знічений і зухвалий водночас. Ми вже досить довго сидимо за великим столом, та я лише зараз розумію, що мені незручно, бо ноги мої не поміщаються, опускаю голову, аби подивитися, що ж це за стіл такий, і розумію, що це накритий стільницею акваріум, вода в ньому — мов в океані, мов у фільмах Кусто, вона блакитна-блакитна, світиться в темряві. І тут звідкись із глибини поволі випливає велика золота риба: тіло в неї, як у коропа, а голова, як у морського слона — золота морда звисає донизу. Щойно ми зустрічаємось поглядом із цією рибиною, вона шугає вниз, а я починаю серйозно нервувати. Я розумію, що цей будинок стоїть над відкритою водоймою або ж над величезним акваріумом, бо ж як інакше риба могла отак нізвідки з’явитися і так само раптово зникнути? Та вже за секунду я піднімаю голову й бачу другий такий самий стіл — на ньому хтось ріже м’ясо — такий самий акваріум, я швидко зіскакую зі стільця, підходжу ближче, намагаюся зазирнути якомога глибше всередину, бачу синю-синю темряву, аж раптом з глибини так само повільно випливає та золота риба. Але вона мене більше не боїться, вона ніби зависає у воді якраз перед моїми очима, розкриває свого лев’ячого рота, мов рикає, а я не можу відвести очей від її золотої-золотої луски, а вода в тому столі така блакитна-блакитна.

	Я разом зі своїм товаришем, інтелектуалом і взагалі розумником, чомусь прибираю іграшки в дитячій кімнаті. Я сиджу на підлозі, перекладаю машинки, гортаю книжки, розкладаю все це у ящики, а він височіє на стільці й тим часом щось мені розказує, розказує і розказує. Виразно жестикулює, розповідає із таким запалом — він намагається пояснити мені, що знайшов вирішення певної літературознавчої проблеми... А я все розкладаю іграшки, а потім кажу йому: «Знаєш, моя подруга присвятила вивченню цього питання не один місяць, гадаю, тобі буде цікаво, вона опублікувала свою статтю пару місяців тому в журналі «Малятко»... І тут мій товариш завмирає і припиняє свою розповідь. А я — прокидаюся.

	* * *

	Я живу в будинку, біля якого ростуть такі великі й розкішні квіти, що його майже не видно. День хороший, сонячний, оглядаю всю цю красу й дивуюся, адже мені ще ніколи не вдавалося досягти такої майстерності в квітникарстві. Крім того, більшість рослин мені не знайомі, я взагалі таких ніколи й не бачила. Стою, дивуюся. До мене підходить тато і просить виростити для нього пару пляшок червоного вина. Дивуюся ще більше і починаю заперечувати, адже вино не росте у пляшках. Тато мене перебиває і починає пояснювати: дивися, ось винний кущ, бачиш, його листя схоже на листя винограду, якщо воно червоне, то й вино буде червоне, якщо світло-зелене, то вино буде біле. Це рослини багаторічні, десь у травні вони випускають квіти, подібні до мушель молюсків. Треба обережно розкрити стулки і покласти

	всередину по маленькому шматочку скла. Уже в жовтні на цих кущах дозріють справжні пляшки з вином. Я роззираюся довкола і справді бачу цілу грядку з винними кущами, на яких достигають важкі темні пляшки. Скло блищить на сонці, на одному кущі помічаю аж чотири пляшки: одна десь так півлітрова, ще дві зовсім маленькі, а остання, напевно, і на цілу літру потягне. Але найбільше мене дивує навіть не це, а те, що все це справді належить мені. Ну як же я можу не знати таких елементарних речей, як правила вирощування винних кущів?

	* * *

	Я чекаю свого коханця на вечерю. Я знаю, що збираюся його, як «справжнього чоловіка», частувати м’ясом. Стою посеред кухні, намагаюся зосередитися на приготуванні їжі: взагалі-то я надто нервова для куховарства, в мені немає того такого потрібного внутрішнього спокою, який дає впевненість у рухах і результатах, тому, коли щось готую, конче мушу глибоко вдихати й дуже повільно видихати. Тоді вже можна говорити, що часом мені вдається куховарити спокійно та з любов’ю. Тож я стою посеред кухні, роззираюся навколо. На столі, на буфеті, на підвіконні порозкладані шматки м’яса. Це його м’ясо. І воно свіже, не з морозильника. І розбирала «тушу» я сама. Сама повідрізала охайненькі шматочки м’яса з пружного молодого тіла. Ані шкіри, ані кісток. На столі лежать великі шматки м’яса. Якраз на відбив-ні, а он те — піде на гуляш. Стою на кухні з виглядом першовідкривача, піонера. Я чекаю на свого коханця і боюся, що прибуде лиш половина його, решта ж — онде лежить пошматована. Тут його плечі, там — його стегна, самий м’якуш, яка краса. Який же він до мене прийде?

	Я уявляю собі цього чоловіка — він високий, вищий за мене на цілу голову, такий мужній з вигляду, його волосся — біле-біле, про таке кажуть «лляне», його щетини не видно, так само не помітно волосся на руках і ногах, та коли цей чоловік стане спиною до сонця — волосся на його тілі починає світитися. Отож я уявляю собі чоловіка, в якого плечі, стегна й дупа — це самі кістки і шкіра. М’ясо, якого бракує на його тілі, я мушу перетворити на якісь котлети чи відбивні. Можна уявити, що це свинина. А може, варто таки дочекатися того бідного хлопця й скласти його докупи? Але як? Куди і що тепер ліпити? Я вже нічого не знаю. Стою посеред кухні ще рознервованіша, ніж була, яка вже тут любов, зараз я сяду на підлогу, сповзу на підлогу, перед тим ще й зачеплю котрийсь зі шматків, він брякнеться мені на голову або одразу на коліна, я цього злякаюся і розридаюся, сидітиму, плакатиму, романтична вечеря коту під хвіст. Якась дурня, чогось гіршого годі й уявити. І я ще не встигаю дати волю тій собі, котра так майстерно й завзято, а головне — неконтрольовано й легко вміє уявляти собі всілякі жахіття й страхітливі завершення таких різних подій, як він приходить, упевнено відчиняє мої двері своїм ключем, так, ми вже аж такі близькі, але міг би подзвонити, попередити про свій прихід, себто в двері подзвонити, хоча зараз воно й на краще, бо я таки сиджу на підлозі, реву, він з коридору одразу мене помічає, чує, один стрибок — і він поруч, квіти в руках, руки цілі, м’язи грають, він у футболці й джинсах, літо надворі, він кидає букет, ніжним і трішки гидливим рухом знімає м’ясо з моєї голови, цілує мене, гладить липке від крові волосся, каже, щоб я йшла у ванну, я слухаюся, він зараз сам усе зробить, який милий. Я його слухаюся, що ж мені лишається? Мій герой. Поки я у ванні, він прибирає на кухні. А я все ніяк не можу заспокоїтися: чиє ж то м’ясо? Поки я у ванні, він готує вечерю. Аж ось я виходжу, така вся пахуча, свіженька, очі ще трішки червоні, він дивиться на мене чекально, а тоді повільно, впевнено і спокійно наближається, однією рукою обіймає за плечі, другою — за талію. Я у відповідь однією рукою обіймаю його за талію, а іншою похапцем обмацую його сідниці, щипаю, хочу переконатися, що все на місці. Мій коханець сміється і каже: «Зачекай!» Він навіть вигукує це, але я відчуваю, що чекати він не хоче, притуляє мене до себе ще сильніше, я забираю руку з його сідниць, торкаюся його плеча, умиротворено гладжу спину цього чоловіка, заспокоююся, тепер я знаю, що в нього все на місці, абсолютно все. Блондин підхоплює мене на руки й несе до ліжка. Я, звісно ж, слухаюсь його і намагаюся не хихотіти, а звабливо посміхатися. І тут я прокидаюся. На найцікавішому.





	Катерина ХІНКУЛОВА

	Народилася 19 травня 1973 року в Києві. Закінчила Києво-Могилянську Академію та Лондонську школу економіки.

	Письменниця, журналістка, радіопродюсер. Авторка романів «36 пісень про життя» (2006), «Drifters» (2007), а також оповідань, статей, авторських колонок і відеосюжетів.

	Мешкає в Лондоні (Англія).

	СОН КІТТІ КЛОВЕР

	Мелодрама в одній дії

	Дійові особи:

	Кітті Кловер, головна героїня Лана, вамп-створіння невизначеної статі Фігура англійської королеви (скорочено ФАК), експонат Музею воскових фігур Мадам Тюсо Ігор, літературний персонаж Роман, кохання Кітті

	Діяі

	На сцені декорації спальні, задня частина затемнена, але там видно обриси чогось великого. Коли піднімається завіса, чути скрегіт ключа у дверях, на сцені з’являється Кітті, вона в плащі, з торбою на плечі, вона тримає в руці аркуш, у другій стискає конверт, ворушить губами, читаючи з аркуша, окремі уривки — вголос.

	Кітті: «Шановна Міс Кітті Кловер, результати обстеження, яке ви проходили минулого тижня... гірші, ніж можна було передбачити... Не хочемо вас хвилювати, але... гірші, ніж... мусите бути готові до... гірше, ніж... (пауза, поки вона читає). Йдеться про МІСЯЦЬ якісного життя». Місяць???

	Кітті підходить до великої шафи з дзеркальними дверима, роздивляється себе.

	Кітті: Але... я навіть не виглядаю хворою...

	Кітті відчиняє шафу, починає гарячково порпатися в ній, дістає наряди, вечірні сукні, коробки з черевиками, капелюхи, за кілька секунд прибрана спальня перетворюється на місиво яскравого одягу. Кітті скидає плащ, сорочку, джинси, кеди, лишається у нижній білизні, починає міряти одяг. Надягає зелену блискучу сукню, яскраво-рожевий капелюх, золоті черевики. Порпається, шукає косметику, знаходить, починає робити макіяж.

	Кітті: Місяць? Який місяць? Я навіть не... Як так... Я...

	Притискає руку до живота, до грудей, до спини, до голови. Сідає на ліжко, широко розставляє ноги, зазирає собі туди.

	Кітті: Все гаразд... Вони напевно щось наплутали... Не може.. Просто НЕ МОЖЕ такого бути.

	Дзвонить її мобілка, вона порпається в торбі, знаходить.

	Кітті: Ало? Так, доктор Фішер... Так, дякую, отримала... Якраз... угу... Ні, достатньо спокійно... Просто розумієте, я НЕ почуваюся хворою... Що? Багато пацієнтів так само, а потім... Скільки? ДВА тижні? О’кей, о’кей... допомога психотерапевта, угу... можливо, й скористаюся... Дякую, докторе... Дякую, але мені.... Тут, еее, молоко з плити збігає... (дає відбій, тоді плює на підлогу і кидає телефон об стіну). ДВА тижні.

	Схоплюється, починає носитися по кімнаті, дістає книжку з полиць, тоді хапає журнал, гортає його.

	К і т т і: Я не можу померти за два тижні! По-перше, я ще жодного разу не виходила на люди в цьому ансамблі (крутиться по сцені), по-друге, я так і не дочитала Бодріяра (трусить кижкою), по-третє — я жодного разу не була в Перу! (розкриває журнал із зображеннями якихось південно-американських руїн). Я НЕ МОЖУ померти за два тижні!

	Кітті сідає на ліжко і починає плакати, вона й досі у зеленій сукні, рожевому капелюсі і золотих черевиках, вона схлипує, плач поступово переходить в істерику, вона качається на ліжку, скидає черевики, капелюх теж падає на підлогу. За кілька хвилин схлипування стають тихіиіі, плач слабшає, ще через кілька секунд запановує цілковита тиша, чути рівне дихання Кітті. Вона спить.

	Щойно Кітті засинає, задня частина сцени освітлю-ється, там — декорація дитячої каруселі, на одній із яскраво розмальованих конячок сидить Лана. Грає музика, типу тієї, яку можна почути у парках атрак-ціонів. Лана, або дуже сильно нафарбована жінка, або середньо нафарбований трансестит з накладними грудьми і в білій перуці, виходить на перший план.

	Лана: Меня так раструсіло на етом чьортовом конькє-горбункє. Тут (тре між ногами), тут вообще всьо мьортвоє. І єщьо дєньгі бєрут за ето удовольствіє.

	Лана сідає на ліжко поруч з Кітті, розкриває сумоч-ку, дістає звідти пачку сигарет, запалює, кладе ногу на ногу, схрещує руки на грудях. Вона співчутливо розглядає сплячу Кітті.

	Лана: Двє нєдєлі, она сказала? Жалко, канєшно. (до залу) Думаєте, не жалко? Молодая ведь, і умірать. Но што падєлаєш? (затягається, нахиляється, піднімає з підлоги листа від лікаря, який Кітті перед цим читала). Єслі доктор Фішер сказал — значіт, так і будет. Єму віднєє.

	Кітті починає ворушитися на ліжку, прокидається, сідає, тре очі, тоді витріщається на Лану.

	Лана: Здраствуй, Катюха!

	Кітті: Доброго дня...

	Лана: Ну, что смотріш, не узнала, што лі?

	Кітті: Ні.

	Лана: Етоя. Ла-на.

	Кітті: Лана?

	Лана: Угушкі. Желаніє. Тайное. Заповєтноє. Я.

	Кітті: Что-что?

	Лана: Ну, ти, когда прочітала пісьмо от доктора Фішера, нєужелі дєйствітєльно только про Перу подумала?

	Кітті: Е-е-е...

	Лана: Расслабься, тут все сваї (підморгує в зал).

	Кітті: Ну...

	Лана: Ну, вот. Я тут. Што ти сначала хочеш? Ти меня ілі я тебя?

	Кітті: А?

	Лана: Ну, в прінципє, можна і шестьдесят девять, щас вот тока разомнусь.

	Лана починає розтягувати руки і ноги, робити вправи типу йоги, Кітті з подивом за нею спостерігає. Тим часом на каруселі з іншого коника злазить ФАК і виходить на перший план. ФАК зовні дуже подібна до англійської королеви в усіх регаліях, включно з діамантовою короною, на повідку вона веде пса породи коргі. Єдине, що відрізняє ФАК від інших героїв — це жовтуватий тон її шкіри. Вона теж сідає на ліжко поруч з Кітті.

	ФАК: Кейт, мої вітання.

	Кітті: Доброго дня... ви?..

	ФАК: Єлизавета Друга. З Мадам Тюсо. У королів-ському залі експонат. Але тобі, як смертниці, можна просто Ліз.

	Кітті: Дякую.

	ФАК: Я прибігла, як тільки дізналася... Мені дуже- дуже шкода... Це так глибоко прикро... Щоб не сказати трагічно. Невимовно сумно, боляче і прискорбно. Скорботно, тобто. Я... (утирає сльози) Не можу знайти слів...

	Кітті: Нічого, не переживайте. Нічого...

	ФАК: Ось... (простягає Кітті собачий повід).

	Кітті: Що це?

	ФАК: Дарунок. Від мене.

	Кітті: О? Ммм. Дякую!

	ФАК: Коргі. Королівський пес.

	Кітті: (роздивляється пса) А він — теж восковий? З Мадам Тюсо?

	ФАК: 3 Мадам Тюсо, але не восковий. Справжній.

	Кітті: Ааа...

	ФАК: Ага. Таксідермія. Велика штука, (коситься на Лану) А це хто?

	Кітті: Це... ммм....

	Лана: Лана Шампанская. К вашим услугам. Точнеє, к єйо (показує довгим нігтем на Кітті), но єслі она захочет, можна і на троіх што-то прідумать.

	Ф А К: Що вона має на увазі?

	Кітті: Не певна, (намагаючись бути гостинною) Може, чаю?

	Лана: Катюшка, какой чай, ти што? Не в театре. Рєшай, шо хочеш, па-бистрому! У тєбя скоро рукі-ноґі на хєр атнімуцца. Давай!

	Кітті: Що?

	Лана: Желанія завєтниє ісполняй. (Довгим нігтем тицяє собі в груди). Я — раз. Мадам Тюсо — (нігтем у ФАК) — два.

	Кітті: А звідки ви знаєте?

	ФАК: Про те, що ти в музеї Мадам Тюсо ніколи не була? Доктор Фішер.

	Лана (киває): Доктор Фішер знаєт всьо. Значіт, два... Што єщьо?

	За їхніми спинами лунає шипіння. Задній план освіт-люється — там стоїть кавова машина, як у кафе, за нею — Ігор, молодий хлопець, красивої української зов-нішності, у форменних кепі й футболці. Він готує каву.

	Лана: Доброє утрєчко, і што ми тут імєєм? Моло- дой-інтєрєсний?

	ФАК: Якщо кава для нас, то я не буду. Не з моєю гіпертонією.

	Кітті: Ігоре? (іде до нього, спирається на стійку, за якою він готує каву).

	Ігор: Вам — як завжди? Середнє лате?

	Кітті: Ігоре, а ти як... Як ти тут?..

	Ігор: Ну, я просто не міг не прийти. Коли дізнався. Ви стільки для мене зробили.

	Кітті (розчулена, приймає від нього високе скляне горнятко): Хіба? (сьорбає). Яка чудова кава... А що я для тебе?..

	Ігор (загинає пальці, перераховуючи): Ваша перша книжка «36 пісень про життя», раз. Потім «Drifters», два. Потім «Смерть в Нью-Йорку». «Смерть в Барселоні». «Смерть в Лондоні». Два романи і три оповідання — знаєте, яке це портфоліо?! Думаєте, багато літературних героїв можуть таким похвалитися?

	Кітті: Та ну, що ти... Це я тобі вдячна.

	Кітті простягає руку, гладить Ігоря по щоці. Вони завмирають, дивляться одне на одного, магічний момент, Кітті нахиляється, аби поцілувати його, тут раптом починають лунати акорди «Я так хочу» Океану Ельзи, чути гуркіт автодвигуна, на сцену виїжджає білий Пориї Каєн з темними вікнами. Усі персонажі завмирають, дивляться на нього, автомобіль робить коло по сцені, фари мигають у такт музиці, нарешті машина зупиняється, водійське віконечко плавно опускається, за кермом сидить Роман, достатньо сексі чоловік вкрай зухвалого вигляду. Всі персонажі, окрім Кітті, голосно охають.

	ФАК: Це... ВІН?

	Лана: Ну, а кто ж єщьо? Відішь, как стала умірать, так приєхал, ґад, а как...

	Ігор: Замовкніть!

	Кітті і Роман дивляться одне на одного. Музика стає тихішою, але й далі лунає з динаміків автомобіля.

	Роман: Я...

	Кітті: Ти...

	Роман: Привіт...

	Кіті: Привіт!

	Роман: Я тільки одне хотів спитати...

	Кітті (в неї дуже тремтить голос): Так?

	Роман: Ти... Ти про мене щось пишеш?

	Лана (саркастично): Ха!

	Ф А К (розчулено): Ааах!

	Ігор: Ша!

	Кітті опускає голову.

	Роман: Пишеш? Хоч трішечки? Я — розділ? Кітті опускає голову ще нижче.

	Роман: Чи тільки абзац?.. Чи... чи хоча б один рядок? Кітті мовчить.

	Ф А К (шепоче): Кейт, Кейт, скажи йому! Скажи! Лана (теж шепоче): Єщьочево? Скатіна! Чєвоето она должна єму штота гаваріть! Шит-фейс праклятий!

	Ігор: Катерино, я... Це не моє місце вам радити, але... Ви самі завжди казали — життя занадто коротке. Життя закоротке, щоб....

	Раптом світло гасне, по рухах чути, що персонажі ідуть зі сцени; кількасекундна зміна декорацій. Коли світло знову вмикають, Кітті спить на ліжку. На під-лозі — рожевий капелюх, золоті черевики, аркуш паперу. Вона починає рухатися, прокидається, сідає на ліжку.

	К і т т і: А чому я в одязі? Та ще й у... (мацає пожмакану тканину вечірньої сукні). Як це я так вирубилася? І розкидано все...

	Кітті роззирається по боках, але навколо все так, як було, коли вона заснула, плащ і джинси на підлозі, купи яскравого одягу. Раптом вона помічає аркуш поряд з ліжком, нахиляється, піднімає його, починає читати.

	Кітті: «Маскарадна вечірка «В гостях у Мадам Тюсо». Покажіть фантазію і вигадку! Приходьте, як англійська королева, як коргі англійської королеви, як жінка, якщо ви чоловік, і як чоловік, якщо ви жінка! Як Білосніжка, як гном, як Червона Шапочка, як Вовк! Ризикніть і станьте кимось іншим! На одну тільки ніч! Чекаю! Щиро ваша — Кітті Кловер».

	ЗАВІСА





	Володимир ЦИБУЛЬКО

	Народився 27 травня 1964 року в с. Хмільна на Черкащині. Студіював філологію у Київському та Латвійському університетах. Поет, перекладач, есеїст, громадсько-політичний діяч. Збірки поезій:

	«Ключ» (1988), «Хвіст ящірки» (1991), «Піраміда» (1992), «Ангели і тексти» (1996), «Майн кайф» (2000),

	«Ангел в піраміді» (2002, укр. і англ. мовами),

	«Вибране, вирване, вигране, випране...» (2003),

	«Книга застережень» (2003), «Пісенник» (2005).

	Мешкає в Києві.

	СОН АВТОРИТАРНИЙ!

	Вам колись снилося щось схоже на Гітлера, тільки вдвоє товще? Головне, що для того, щоб уявити всю картину сповна, треба хоча б раз побувати в «райхс- канцелярії» на Банковій. Тобто все ніби відбувається на Банковій, але коли раптом розкриваються екстер’єри, то десь це вже ніби на Випердосі. Тобто в університетському містечку в районі Виставкового центру. Сюжет у розвитку: оце ти заскочений серед покоханих владою, тобто в колі шанованих владою громадян, що неабияк прислужилися цій владі. їм роздають нагороди, ордени, відрізи тканини на костюм, заквітчаних корів і свиней, їх заохочують. І вони ходять життєрадісними колонами і співають маршів життєрадісних також хорами. Чомусь ця панорама представлена ніби кількома різними сценами — ось ніби піонери, і їх вітає тато фюрер. Заохочує підлітків роверами і чомусь влітку ковзанами на шию. Такий собі Гітлерисько, що за зовнішніми параметрами радше схожий на Муссоліні. Тільки вдвічі товщий. Всі його називають Вітя. Папа Вітя.

	Одночасно він же на іншій сцені заохочує вже сексу- альносправну молодь — якимись велосипедами, капелюхами і емалевими відрами. Колони йдуть вулицями чомусь навперехрест одна одній — таке собі перше травня в замкнутому просторі. Я мовчу, бо розумію, що чужий тут, на цьому святі життя. Інтуїтивно відчуваю, що все це робиться для того, щоб привчити мене до радості цих мас, але я тут цілком інородне тіло! І це відчуває моя тутешня провідниця. Я не знаю, як її звати, але про себе кличу її Пані Халгна. Відчуваю, що мені мають показати й інший бік цього свята життя. В загальному соновому хронометражі цій картині відведена хіба що четвертина часу. Вутлості та убогості опортуністів режиму відведено мізерний простір. Тут, у цій гущі, багато диваків у вишиванках і чомусь закарпатських промосковських попів. Чому закарпатських? Фонетика видає! Чомусь не запам’ятовуються нічиї обличчя. Але, ведучи хороводи, попи піднімають ряси і чомусь виявляється, що вони без штанів і під рясами між них колінкують також попи, тільки вже голі — як білі не- засмаглі песики між попівських ряс і білих, як цукор, незасмаглих ніг. Але музика — етнічна! Очевидно, що наступними сценами має бути ще звуженіший простір, де деруть паси з людей, але я прокидаюся. З думкою, чи радше з мукою тимчасового нерозуміння — це минуле доганяє мене, чи вже майбутнє сигналізує?





	Артем ЧЕХ

	Народився 13 червня 1985 року в Черкасах. Закінчив Державну Академію КККМ за спеціальністю «соціологія». Автор шести книг прози:

	«Цього ви не знайдете в Яндексі» (2007),

	«Киня» (2007), «Анатомічний Атлас» (2008),

	«Пластик» (2008), «Doc 1» (2009),

	«Сині двері зліва» (2009).

	Переможець всеукраїнського конкурсу «Міський молодіжний роман» (2007).

	Мешкає в Києві.

	ДИВАН

	Квартира була порожня. Хіба диван стояв у кутку, де насправді, скільки себе пам’ятаю, містився акваріум. Начебто й моя квартира, моя, стара квартира, де я провів своє дитинство та ранні стадії юності, а з іншого боку — не моя. Сусідів моїх квартира, теж трикімнатна, але порожня — квартира Калініних. Калініни завжди жили в цій квартирі. Мирно жили, син хуліган, дочка відмінниця, мама в Будинку глухих бухгалтером... А тут — порожня їхня квартира, хіба диван... тихий такий диван, спокійний. Червоний. І знав же ж я тоді, що на тому дивані дід Калініних помер. От прямісінько на цьому дивані помер. Там колись ще акваріум... а тепер диван. Спокійний, наче смерть. Тихий такий, червоний.

	Я хотів спитати в когось... щось... Спитав. У кого ж я тоді питав? Питав же, пам’ятаю...

	— Чого ж це ми у своїй квартирі, а квартира — Калініних?

	І відповідь взялася нізвідки:

	— У Калініних на вісім метрів більше.

	Теж трикімнатна, але більша, і тепер наша. Я намагався підійти до дивана і лягти на нього. Спати хотілося — смерть. Але силою — незрозумілою, незвіданою, незбагненною, чорною якоюсь силою мене назад потягло, немов за ланцюг, до дверей, через коридор — темний такий, жовтувато-сірий коридор. До дверей. І двері наші. З такими рейками чорними, лакованими. Наші це були двері, з нашої квартири, не з цієї... але ж і ця наша. З диваном. Я намагався чимдуж бігти, силкувався дотягтися до дивана, але мене таки винесло на сходовий майданчик — напрочуд вузький і світлий.

	Винесло, немов зворотною тягою. Принизливо якось навіть.

	Я спати хотів. Не просто так, не якось, не десь, а саме на дивані. Червоному і спокійному, на якому дід Калі- ніних помер.

	Дід Калініних помер насправді у своєму під’їзді. Йшов п’яний, впав і помер. І квартира наша була наша, а не ця, але ця теж наша, і диван наш, і двері наші, і зайвих вісім метрів наші. А потім я біг двором — важко біг, немов ноги мої мотузками обв’язали. Біг, біг... а потім уже біг на спортивному майданчику в інтернаті для сколіозників. Там такий майданчик — порожній завжди. Ми там або в баскетбол, або ж в лапту грали... На майданчику чомусь хрести стояли, і я знав, що це сколіоз- ники у басейні втонули. Є в інтернаті басейн — вели-чезний такий, брудний, з пооббиваним кахлем, а замість вікон — склоблоки. І тепер от — хрести з фотографіями, проте облич не видно. Розмиті обличчя.

	Навіть страшно не було — смішно лише.

	А потім я знову опинився в нашій квартирі, у якій насправді Калініни вже не живуть. І от я в цій квартирі стояв посеред кухні, сонце сліпило, холодильник цей їхній старий з наклейками «доле» від бананів. І тьотя Рая... чомусь тьотя Рая тоді сиділа на підлозі, стара така, після інсульту. Сиділа і на мене дивилася. Тоді вже, стало страшно. Бо тьотя Рая хоч і пізніше за діда Калініних померла, але дід одразу помер, а тьотя Рая мучилася, бо після інсульту. їй, хтось мені казав, дуже боляче було, вона кричала.

	Тьотя Рая подивилася на мене, якось так підбадьорливо усміхнулася надзвичайно білими, очевидно не пострадянськими, зубами, і все! Не стало тьоті Раї, поділася кудись. Зникла. Я не хотів її бачити, у мене мета була — диван. Я спати хотів.

	Я сильно втомився. Я так втомився, а диван стояв собі спокійно. Теж втомлений. Я розумів це. Втомле-ний стояв, червоний. І я біг до нього. Намагався принаймні. А потім прийшла моя бабуся. Вона так якось дивно зайшла до кімнати, подивилася на стелю, стіни, наче вперше, похитала головою.

	— А де тьотя Рая? — запитала бабуся.

	Ну, я знав, що відповідати не обов’язково, тим більше, що тьотя Рая була найкращою подружкою бабусі, а це, знаєте... так... ну, червоно якось... все так, якось- тьмяно трохи. І дим оце пішов. Не пам’ятаю, щоб Калі- ніни колись горіли. Все у них спокійно завжди було. І атмосфера у квартирі, і рибки в акваріумі. Сом один там був, Сєня, він у них, здається, чотирнадцять років прожив... Спати хотілося.

	— То де тьотя Рая? — хтось запитав.

	Я розумів, що це моя бабуся, але її не видно було.

	І тут до мене дійшло, що я вбив тьотю Раю. Вбив. Убив. Якось некрасиво вбив, з усякими там неприємностями. І навіть не спеціально... але ж убив. Я зазирнув на кухню — тьотя Рая напрочуд некрасиво лежала на лінолеумі — плями скрізь — чи то крові, чи то чорнила. Точно, чорнила восьминога. Бо восьминіг теж був, але десь глибше, не в цьому із світів. Я вбив тьотю Раю. У неї чоловік ще був. Кульгав трохи. Бабуся казала, що як мужчина він ні на що не здатен.

	— Покажи мені тьотю Раю.

	Бабуся, якась така усміхнена вся, сяюча, немов фо-рель, намагалася зазирнути на кухню, але я міцно тримав двері. Тримав щосили, тягнув на себе... не хотів, щоб бабуся побачила розпластане некрасиве тіло тьоті Раї. Я тримав двері, але бабуся виявилася сильнішою. Ще трохи... ще трохи, і вона побачила б тьотю Раю. Але раптом хтось почав допомагати мені тримати двері. Так якось схопився за дверну ручку, схопився міцно, але спокійно... Тьотя Рая почала мені допомагати. І так страшно з одного боку мені було, бо ж це мертва, точніше вбита, тьотя Рая допомагає, а з іншого боку... з іншого боку наче й відпустило — якщо допомагає, значить не вбивав я нікого.

	А потім я знову біг уздовж спортивного майданчика в бік інтернату, там ще цегла така червона, у шістдесятому цей інтернат побудували, котельня ця, багаття. А біля багаття брати Лисенки сиділи. Якісь тільки занадто бліді, немов потопельники. Без волосяного покрову. Навіть брів не було. Сиділи вони біля багаття, і я так захотів до них, бо ж усе минулося, і я втомився. Страшенно втомився. Спати хотів, знову ж таки.

	— Я посплю біля вас...

	Але чомусь замість того, щоб лягти поспати, я почав їх бити. Так сильно, що мені самому боляче стало. Я хотів вибачитися, але з іншого боку — ніяк не можна, це означало б визнати свою неправоту. Тоді я облишив їх і відчинив двері. Свої двері, двері своєї вже квартири. Не своєї Калініних, а своєї своєї. Нічого не змінилося. Усе так, як мало бути, навіть краще. І ремонту ще не було, усе так само, хіба що всі ці люди... вони якісь зайві. І всі шукали тьотю Раю. Я знав це. Вони не казали цього, але я відчував. І мені знову стало страшно. Бо ж усвідомлення того, що я вбив тьотю Раю, таки не минулося. І я таки вбив її. Некрасиво вбив. Проте була одна рятівна думка. Така приємна-приємна, і я знав, що варто мені її подумати, і все остаточно минеться. Квартира! Саме квартира. Я мав повернутися до своєї квар-тири, яка належала Калініним. Щоб повернутися у свою квартиру, яка на вісім метрів більша за мою квартиру, треба всього лише відчинити двері, пройти півтора метри сходовим майданчиком, знову відчинити двері, зайти до квартири, лягти на диван і заснути.

	Але подумати цю думку я так і не зміг — не вистачало сил, гостроти розуму, світлості пам’яті, ще чогось... не вистачало. І всі ці люди. Вони були одягнені у довгі шкіряні плащі, і вони шукали тіло тьоті Раї, але я знав, що тіло в іншій квартирі... О боже! Я раптом зрозумів. Якщо вони не знайдуть тьотю Раю тут, вони обов’язково підуть в іншу мою квартиру, і на тих зайвих восьми метрах обов’язково лежатиме тьотя Рая.

	Я стояв і підпирав двері, щоб усі ці люди ніяк не могли вийти з моєї квартири. їх було багато, штук десять. А може, й дванадцять. І вони наполегливо шукали. А потім із своєї кімнати вийшла моя бабуся. Якась така заплакана, знервована трохи. Вона підійшла до мене... і все знову стало червоне таке, немов диван, тьмяне... У повітрі літали фрази, звуки, цифри та літери, і все набуло якогось такого кольору, такого неприємного червоного кольору, як титри у фільмах часів перебудови. Такі страшні кольори. І бабуся казала мені щось. Щось про братів Лисенків, про тьотю Раю, і що вона знає, як позбутися тіла непомітно для всіх цих людей у довгих чорних плащах. Потім я знову кудись біг, ко-мусь віддавав морозиво, яке згодом перетворилося на буханку білого хліба... але недовго... усе якось швидко минуло, я знову опинився у своїй квартирі Калініних, дивився на те місце, де мав стояти диван, але чомусь замість нього була навалена величезна купа з протезів, наче на фотографіях з Майданека. І всі ці протези такі неприємні були... ну, дуже неприємні. Несимпатичні. А я все хотів спати... хотів, хотів, хотів. І ця клята думка про вбивство тьоті Раї муляла, але вже в іншому ключі. Не так, як спочатку. Я вже не боявся неминучого покарання за вчинене, а боявся, що це ж гріх. Вбивати гріх. І наче ж у Бога не вірю, в енергії всі ці не вірю, в безглуздість всю цю не вірю... а... страшно було. Гріх. Вбивати погано, і я мав — це я зрозумів уже пізніше — неодмінно заховати кудись тьотю Раю. А ще краще — поховати. Як православних ховають.

	І тут я вже тягнув її тіло, загорнуте у якийсь такий вогкий картон, який киснув і розлазився, але я волочив те тіло через усю вулицю Пацаєва, намагався дотягти до зупинки, щоб потім сісти в автобус і відвезти тьотю Раю на кладовище. І хтось мені допомагав. Спочатку Лисенки — бліді-бліді, немов смерть. А потім бабуся моя. А потім я знову сам тягнув це тіло, загорнуте у картон, і тоді було страшно. А потім знову хтось допомагав. І верблюди караваном йшли, немов довга та жирна гусінь, і корів хтось виганяв на пасовиська — худих, як у фільмах про Голодомор, і я, втомлений, ішов на зу-пинку, щоб відвезти тьотю Раю на кладовище, і знову цифри та відмінки, літери та словосполучення літали в повітрі, а мені важко було... а ще цей картон.

	І все. Потім все закінчилося. Майже миттєво. Тьотя Рая обтрусила з себе картон і пообіцяла, що на цвинтар вона дійде сама, і поміч їй не потрібна. Після інсульту, звичайно, важко, півтіла паралізовано, але вона дійде. І я напрочуд спокійно, навіть легко, відпустив її, немов і не вбивав зовсім...

	Стемніло надто швидко, і знову стало страшно. Я дивився на свій п’ятиповерховий будинок, на цю жа-люгідну хрущівку, яка чомусь хиталася, немов під час землетрусу. І хотів, але дуже боявся йти додому. Боявся квартири. І своєї своєї, і своєї Калініних. Боявся страшенно, але спати хотів ще більше, ніж боявся. Я заліз на горіх, який спиляв років з десять тому, й заснув на ньому. Мені було тепло, затишно, чисто, спокійно, немов тому дивану, і я відчував сильний приплив щастя. Така сила була закладена в тому щасті, що мені аж гаряче стало.

	Гаряче. Від того щастя. Від сну.





	Василь ШКЛЯР

	Народився 10 червня 1951 року в Ганжалівці на Черкащині. Згодом родина переїхала до міста Звенигородки. Закінчив філологічні факультети Київського та Єреванського держуніверситетів.

	Письменник, перекладач з вірменської та новогрецької. Член Спілки письменників України та АУП.

	Автор книг: «Перший сніг» (1977), «Живиця» (1982), «Праліс» (1986), «Ностальгія» (1989), «Ключ» (1999), «Елементал» (2001), «Кров кажана» (2003),

	«Репетиція сатани» (2006), «Черешні в житі» (2008), «Чорний ворон» («Залишенець»), 2009.

	Володар ґран-прі літературних конкурсів «Золотий Бабай» та «Коронація слова». Мешкає в Києві.

	МАНУСКРИПТ

	Часто бачу один і той самий сон. Власне, я майже нічого не бачу в нічному маренні, а тільки відчуваю і сонно міркую. У мені прокидається цілковита впев-неність, що колись я написав одну надзвичайно цікаву ні туку, тепер недосяжну для мене за стилем. Десь у минулому сторіччі я начебто заніс той рукопис до одного з київських видавництв, і він там загубився у хаосі, який спіткав Україну на зламі епох. Й ось тепер у цьому повторюваному сні я блукаю темним містом (чомусь саме нічним) у пошуках того забутого, таємничого видавництва, де загубився мій рукопис. Підходжу до похмурих будівель, приглядаюся до вивісок, але всі ті написи чужі й незрозумілі. Я мовби перебуваю в стані амнезії, з якого ось-ось мушу вийти і віднайти таку дорогоцінну для мене втрату. Часом я таки заходжу до однієї контори, де за столом у похмурому світлі сидить колишній мій знайомий директор видавництва, але він тепер керує тут зовсім іншою фірмою. І нічого не може сказати про той мій рукопис. Лише розгублено посміхається. Щоправда, за тією розгубленістю я здогадуюся, що він щось таки знає. Але не каже. Сон настільки переконливий, що, прокидаючись, я ще кілька хвилин цілком серйозно намагаюся пригадати, про що ж той рукопис і куди я його заніс...

	Знайти й прочитати цю штуку бодай уві сні — моя нездійсненна мрія.

	ПРОРОЧИЙ сон

	Зрідка побачиш людей уві сні так виразно. Ну, як живі! Сидить за столом у нашій хаті мій батько, а біля нього генсек Михаїл Горбачов. Зрозуміло, що й снилося де за часів Горбачова. Батько частує незвичайного гостя варениками з вишнями. Балакучий генсек щось бубонить, а батько лише посміхається. Раптом із надкушеного Горбачовим вареника вишні випорскують на долівку і розкочуються врізнобіч. Мій татусь бере віника, щоб їх підмести, аж тут Горбачов схоплюється з місця, відбирає у батька віника й сам починає підмітати долівку. Однак червоні ягоди його не слухаються, ще далі розкочуються по кутках.

	Згодом один професійний психолог розтлумачив мені цей сон. Мовляв, те, що вареник розсипався, дуже чітко пророкувало майбутній розпад Радянського Союзу. Горбачов з усіх сил намагався зібрати його докупи, та, бач, еіє вийшло. І як тут не вірити снам?





	Владислав ШУБЕНКОВ

	Народився 27 січня 1989 року у Львові. Навчається у Львівському національному університеті ім. Івана Франка.

	Поет, прозаїк, журналіст.

	Публікувався у всеукраїнській літературній періодиці та мистецьких веб-ресурсах.

	Мешкає у Львові.

	ВІРУС

	Отже, сниться мені, що я сиджу на березі річки за містом, працюю над новими текстами, що маю подати до нової антології у Львові. Навколо тихо, сонце починає сідати за обрій, на ноутбуці теж сідає батарея. Вітер зовсім слабий, але дме з північного сходу, в ньому відчутно простежується швидке наближення зими. Я підкреслюю це, нотуючи в голові, що потрібно дістати зимову ковдру з шафи. Саме в цю мить на мій мобільний надходить зіш-повідомлення від Сашка Горського, ти, напевно, чула про нього, але якщо ні — не страшно. В повідомленні лише два рядки, все великими літерами:

	«НЕ ВМИКАЙ КОМП’ЮТЕР!

	СКОРО ПРИЇДУ ВСЕ РОЗПОВІМ!»

	Напрочуд дивне повідомлення, якщо взяти до уваги, що Сашко ніколи не писав мені їх на телефон і те, що домашній комп’ютер я залишив удома увімкненим. Проте я вирішив прислухатися до прохання Сашка і одразу по поверненні додому вимкнути його. У той момент мені навіть не спало на думку, що все це надзвичайно серйозно.

	Сниться мені далі, ніби я повертаюсь до своєї квартири темною сирою вулицею. Темніло надворі доволі швидко, навколо шуміло опале листя, яким бавився той самий морозний вітер, що з часу першого нашого знайомства помітно набрав сили. Людей взагалі помітно не було, я цьому не дивувався, бо вже звик до того, що в невеличких містах людей зрідка зустрінеш на нецентральних вулицях, тим паче в таку погоду. До речі, це мені, напевне, й подобається в цих містах, завжди можна відчути спокій та насолоду від тиші міста, яка відрізняється від іншої тиші, адже міста вміють мовчати по-своєму. Я крокував повільно, бавлячись листям під ногами, але в якусь мить відчув, як по шкірі пробіг мороз, і причиною тут був зовсім не вітер. Між двома розлогими деревами, де тіні були густіші за інші, відчувався якийсь рух, я спинився і пильніше вдивився в темряву. У тих місцях, де тіні від двох дерев, здається, горіхів, перепліталися, вони почали розкладатися на квадратні сегменти спочатку чорного кольору, який розтягувався у спектрі до білого. Таким чином я мав перед очима багато маленьких білих, сірих та чорних квадратиків, що швидко пересувалися тіньовими контурами дерев у повністю хаотичному русі. Це нагадало мені те, як шипить телевізор, або, іншими словами, білий шум. Самого ж шипіння чути не було, взагалі всі навколишні звуки зникли і лише на ледь вловимому рівні прослуховувалися якісь монотонні сигнали, звук модему, що під’єднується до мережі через dial-up. Все це разом: мерехтіння, монотонний звук, що гіпнотизував, почали мене не на жарт лякати. Я розвернувся, з труднощами відриваючи погляд від такого дійства, і швидким кроком, який іноді переходив у біг, вирушив додому.

	Незабаром я вже був коло свого під’їзду, де вже стояв припаркований автомобіль Сашка Горського, фари були ввімкнені на дальнє світло, саме в ньому й стояв мій приятель. Він був чимось збентежений, курив нервово цигарку і постійно озирався навколо. Лице його виказувало очікування чогось жахливого, і це жахливе от-от мало з’явитися з-за рогу сусіднього будинку. Горський був схожий на чоловіка, який не спав кілька діб, це було видно з мішків під його очима.

	Зауваживши мене, він посміхнувся, але якось не по- справжньому, було помітно, що ця посмішка далася йому нелегко. Сашко покликав мене жестом до себе, не виходячи з плями світла від фар його автомобіля. Я також відповів йому посмішкою і підійшов, подаючи руку для привітання.

	Ми потисли руки один одному, при цьому я побачив, що шкіра мого друга була значно холодніша й блідіша за мою. Сашко тремтів, як від застудної хвороби, і постійно пітнів.

	— Не вмикав? — перше, що спитав мене Горський.

	— Та ні, я ще й дома не був, — про те, що комп’ютер увімкнений, я вирішив поки що не говорити. — А що взагалі сталося, ти захворів, як я бачу? І ти так швидко приїхав, я чекав тебе, ну, найшвидше завтра ввечері.

	— Про це потім. Слухай, у мене дуже мало часу, та й у тебе теж. Ти вже це бачив? — приятель перейшов на шепіт, його трясло вже сильніше. Голос став схожим на штучний, електронний, ніби лунав з колонок.

	— Сашко, давай зайдемо до мене, ти ж ледь стоїш. Я тобі кави заварю чи глінтвейн зроблю.

	— Влад, слухай, — Сашко ніяк не відреагував на мою пропозицію. — Ти вчора, коли перевіряв поштову скриньку, нічого дивного не помітив? А тіні, тіні... ти їх бачив, вони ж просторові, тобто мають глибину, в них можна потрапити, вони полюють на нас!!! Розумієш, у мережі щось є... Це почалося вісім днів тому, в четвер, я підхопив вірус з Інтернету, і його не зміг вилікувати мій антивірус. Почались проблеми з якістю зображення на моніторі, а потім спотворився звук — це все лише за два дні. Але, як виявилось, це був лише початок. Я спробував переставити операційну систему з форматуванням жорсткого диска, і ніц, нічого не до-помогло, після завантаження комп’ютер показував суцільне шипіння. За три дні це кляте мерехтіння я почав помічати всюди, де були тіні: у закутках кімнати, на полицях і навіть в унітазі! Здавалося, що я з’їду з глузду, але на четвертий день, це була неділя, мені прийшов лист від знайомого, написаний від руки. Там йшлося про те, щоб я моментально вирушав до нього після того, як отримаю цей лист.

	Знаєш, що я побачив, коли зайшов до нього? Мій приятель сидів біля неробочого монітора, клацаючи мишкою на ньому. Він постійно щось повторював, проте неголосно, тож мені довелося підійти ближче. Тільки тоді я зрозумів його мову: «Оновіть антивірус, оновіть антивірус, оновіть антивірус...» Це були єдині його слова. Але раптом він різко повернувся в мій бік, вхопив мене за долоню, ніби бажаючи її потиснути, він зробив це так міцно, що мені стало лячно, аби не ушкодив її. За секунду він відпустив мене і знову озирнувся до монітора, який показував лише чорно-біле мерехтіння.

	Наступні події відбулися, наче у сні, мій друг перестав клацати мишкою, перевів погляд на мене і промовив: «Мережеві віруси — насправді демони, або демони мережі — то її віруси, шукайте оновлення вірусних баз до своїх хворих, пропащих душ...». Його тіло почало різко втрачати життєві кольори й ставало прозоре. Я хотів схопити його, обійняти, затримати в нашому світі, але все марно, я не встиг. Здалося, що як тільки я про це подумав, він одразу зник, а монітор зашумів ще

	жахливіше, від цього хотілося вистрибнути з вікна, аби лишень позбутися того звуку.

	Коли я вийшов на вулицю, виявив у своїй руці флешку, звичайну маленьку флешку чорного кольору з вишкрябаним на ній словами «soul». Я почав думати, хто ж із моїх знайомих міг ще отримати цей вірус, і згадав, що я, мій друг, що розчинився у світах, і ти були зареєстровані на одному і тому ж соціальному порталі, тому я одразу написав тобі повідомлення на мобільний і поспішив додому по свою машину...

	Я не міг повірити у розповідь Горського, але розу-мів, що він не жартує. Його стан ставав усе гірший, і на мить мені здалося, що Сашко став якийсь прозоріший, і десь із підвалів, уже вдруге за вечір, почувся дивний шум. Саша відчув його теж, він здригнувся, швидко засунув руку в кишеню і дістав ту саму флешку, про яку щойно говорив.

	— Це тобі, я не встиг оновити свою душу, сподіваюся, ти — встигнеш. — Останні слова пролунали вже тихіше за інші, мій друг втрачав своє тіло, танучи, ніби желе на сонці, очі його виказували один суцільний жах. Не минуло й кількох секунд, як він зовсім зник, а на асфальт упала чорна флешка.

	Позаду мене шум посилився настільки, що мені довелося затуляти вуха, так я й добіг до дверей своєї квартири. Як відчинив двері і втрапив до кімнати, не пам’ятаю, але, опинившись у кімнаті, коло свого монітора, я зблід і ледь не знепритомнів: монітор не працював, а на ньому було лише чорно-біле мерехтіння, звук долинав уже з мого коридору...

	Напевно, я таки знепритомнів, бо в ту мить, коли я відчув, що моє тіло блідне, я прокинувся у своєму ліжку. Моє тіло було холодне і мокре від поту.

	Такі сни не завжди корисні, чи не так, люба? Я одразу знищив свій профайл на всіх соціальних порталах, оновив базу даних у свого антивіруса, і лише тоді до мене дійшло, що означав мій сон — наші душі, вони різні, занадто різні, і не варто їх запаковувати в НТМЬ код того чи іншого сайту, це і є вірус наших хворих на віртуальну реальність душ.





	Любов ЯКИМЧУК

	Народилася 19 листопада 1985 року в Первомайську на Луганщині. Закінчила українську філологію Луганського університету ім. Т.Г. Шевченка. Магістрантка програми «Теорія, історія літератури і компаративістика» Києво-Могилянської Академії. Поетка, журналістка. Авторка поетичної збірки «як МОДА» (2008).

	Лауреатка літературної премії ім. Василя Симоненка. Дипломантка літературної премії ім. Богдана-Ігоря Антонича. Лауреатка Всеукраїнського конкурсу читаної поезії «Молоде вино» (2007). Стипендіатка програми «Gaude Polonia». Співавторка проектів відео- та аудіопоезії. Мешкає в Києві.

	НІЧ 10-80 РОКУ

	Жодного імені з цих людей я не знаю, тому спробую розказати без імен.

	Це була мусульманська родина, і я це знала. Але сприймала одну з двох дружин, молодшу, за служни-цю, бо саме так з нею поводилися всі, окрім хлопчика. Жінки були красиві, традиційно чорноволосі й чорноокі, і з першого погляду скидалися на рідних сестер, їхній спільний хлопчик мав книжку з казкою, що насправді казкою не була, а розповідала історію його рідної мами, служниці цього будинку. Малий гортав книжку, і я побачила викреслені, продавлені кульковою ручкою слова, повиривані малюнки. Проте хлопчикові це не перешкоджало з нею носитися, він дуже любив цю книгу.

	Голова сімейства з коханою дружиною ввечері кудись пішов, може, в кіно. А друга нещасна служниця стягла з себе сорочку і показала мені свою подерту спину. «Це робить звірюка», — сказала вона. Про звірюку йшлося в книжці хлопчика, але там уже не було її зображень та імені. Я читала цю книжку про звірюку та бідну жінку з подертою спиною і співчувала, тому опинилася в цій історії сама.

	«То звірюка», — вона показувала мені спину, а в той час мій чоловік лежав голий у самих майтках на підлозі у позі ембріона. Нещасна розповіла, що звірюка приходить до неї щоночі і дряпає спину через шафу, залишаючи брунатні сліди на молодій шкірі. Вона мала на увазі, що цієї ночі це мусить статися зі мною, бо я їй співчуваю.

	Я взяла свого чоловіка на руки і понесла до спальні. Заболів живіт. Жінка принесла за мною його речі і пішла, сказавши, що все припиниться лише тоді, коли я розгадаю загадку звірюки. На ліжку почала горіти довга нитка, яку я хотіла загасити пальцями, бо коли згорить нитка, приповзе звірюка, але раптом обпеклася і втямила, що це сон.

	Я прокинулася, розповіла сон Маркові, а він сказав більше не піднімати його, навіть уві сні.

	ВІД РЕДАКТОРА

	Цілком можливо, що «Сновиди» — перша в світі письменницька сновидійна антологія.

	Завдяки цій антології читачі мають змогу позна-йомитися зі снами 80-ти сучасних українських письменників різних поколінь.

	Чи не вперше під однією обкладинкою представ-лено так багато найвідоміших поетів, прозаїків, дитячих письменників, драматургів.

	Фактично у цій книжці — три покоління україн-ського красного письменства. Це цікавий зріз усієї сучасної літератури з акцентом на молодих і най-молодших, адже саме серед сьогоднішніх 20-літніх варто шукати завтрашніх класиків.

	Усі сни написано спеціально для цього видання. Єдиний виняток — сон Григорія Сковороди, по- заяк це чи не найдавніший з опублікованих снів вітчизняних авторів.

	З книжки добре видно, як розширюється географія нашого письменства. Чимало з українських авторів тепер живуть і творять за кордоном. Змінюються акценти, тематика, стилістика, різняться ландшафти.

	Обкладинку «Сновидів» прикрашає робота зна-менитого сучасного американського художника Рафала Ольбінського, володаря міжнародної мис-тецької премії «Оскар» (Париж).

	Цей плакат здобув свого часу кілька мистецьких нагород. Було втішно (хоча й вельми непросто) залучити його на обкладинку нашої антології...

	Щонайщиріша вдячність усім авторам «Снови- дів».