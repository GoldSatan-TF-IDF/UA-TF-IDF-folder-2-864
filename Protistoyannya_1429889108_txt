Протистояння
Галицький Ратибор


РОЗДІЛ І
Смертоносний гість

Земля 2020 рік... 

У своєму розвитку людство досягло певного етапу, і настав час зробити вибір: або скотитися у вир воєн та примарних будівництв імперій на руїнах інших держав, або вибрати шлях технологічного та морального розвитку і зайнятися розбудовою цивілізації землян.
Ми обрали другий шлях. 
Це рішення було пов’язане із загрозами, що змусили людей підняти голови до небес і зрозуміти, що вже достатньо займатися дрібними справами і локальними військовими конфліктами в намаганні приєднати до території своєї країни ще декілька квадратних кілометрів території. 
Прийшла біда планетарного масштабу, що ставила під загрозу саме існування людини, небезпека, яка могла змести з поверхні планети навіть саму згадку про вид “homo sapiens”, та власне  і життя взагалі.
Мова йде про астероїд Апофіс діаметром 320 метрів та масою близько 50 млн.т., який був виявлений 19 червня 2004 року Роєм Такером, Девідом Толеном та Фабриціо Бернарді з національної обсерваторії Кіт-Пік, що розташована в Арізоні. Щойно відкритий об'єкт отримав назву 2004 MN4. Після того, як дослідження вказали на можливе зіткнення астероїда 2004 MN4 з Землею у 2029 або 2036 роках, астероїд отримав назву Апофіс на честь давньоєгипетського бога Апепа (у древньогрецькій вимові - Апофіс), котрий перебуває у вічній темряві  і намагається проковтнути бога Сонця Ра під час його проходження підземним світом уночі.
У 2013 році на астероїд за допомогою автоматичного космічного апарату вдалося встановити радіомаяк та деяке інше технічне обладнання, що дозволило ретельно прорахувати траєкторію його руху. 
Відповідно новим розрахункам було встановлено, що у п'ятницю, 13 квітня 2029 року Апофіс буде проходити біля Землі на відстані, що відповідає висоті штучних геостаціонарних супутників, і він знищить або розбалансує роботу багатьох з них. 13 квітня 2036 року він зі значним відсотком вірогідності впаде на Землю, що призведе до масштабних техногенних, екологічних  руйнувань та запустить механізм  довгострокових глобальних ефектів, подібних до “ядерної зими”. У цьому випадку наше світило буде роками приховане від нас гігантською пиловою хмарою, що призведе до зникнення життя на нашій планеті... 
Після таких шокуючих прогнозів людство, нарешті, зрозуміло, що його основна місія - це збереження такого унікального явища у всьому Всесвіті, яким являється “homo sapiens”, і головне наше завдання - зробити все, щоб ми не зникли, як колись це трапилося з динозаврами. 
Для обговорення та вирішення цього болючого питання терміново була скликана Генеральна Асамблея ООН (Організація Об’єднаних Націй),  на  якій більшістю голосів було вирішено створити новий наддержавний орган - МААГ (Міжнародне Аерокосмічне Агентство), головним завданням якого було централізоване, всебічне і ґрунтовне вивчення всіх аспектів тих загроз, які вже виникли і в подальшому ще могли виникати з боку космічного простору.   
Місцем розташування головного офісу МААГу обрали Україну і її столицю - місто Київ. Це рішення було зумовлене тим, що станом на 2020 рік Україна вирішила свої внутрішні проблеми і стрімкими темпами “вставала на ноги” в геополітичному, економічному та фінансовому плані, та й при бажанні за допомогою сучасних комунікаційних можливостей можна було тримати руку на пульсі подій з будь-якого місця Земної кулі.
Україна на той час займала п’яте місце серед країн світу за розвитком та використанням космічних технологій, і її зразками космічних ракет і двигунів, виготовлених у Дніпропетровську, в конструкторському бюро “Південне” та на Південному машинобудівному заводі, захоплювався увесь світ, тому, коли постало питання про місце розташування МААГу, більшість країн-членів ООН, можливо, і з внутрішнім протестом, але все ж таки віддали свій голос за Україну... 
Проте не все було так ідеально у відносинах між різними країнами колиски людства.
Утрималися від підтримки цього рішення дві великі країни: Китай, Росія та декілька її сателітів, що завжди йшли в фарватері рішень цієї держави. Представники-утриманці заявили, що вони не будуть долучатись до міжнародних планів по рятуванню планети від Апофісу і залишають за собою право самим вирішувати, які  превентивні методи застосовувати у цій надзвичайно складній ситуації.
Таку позицію Китаю можна було спрогнозувати: комуністичний лад, що панував у цій країні, не міг допустити створення спільного з країнами іншого напрямку розвитку наддержавного органу, тому країни-учасниці ООН з розумінням поставились до такого рішення... 
У Росії ж були свої підстави зробити таку категоричну заяву.
На відміну від України, Росія пішла по іншому розвитку суспільства. Вона зберегла всі рудименти колишнього Радянського Союзу і в подальшому продовжувала культивувати ідеї визначної місії Росії у житті планети, намагалася відтворити колишню Російську імперію, зберегти свій вплив на пострадянські країни і розширити межі своїх інтересів.
Звичайно, Росія старалася робити все, що завжди робить велика країна з величезними територіальними, людськими та природними ресурсами, але те, яким вона уявляла майбутнє держав-сусідів і, взагалі, якими методами вона добивалась реалізації своїх задумів, не підпадало під визначення терміну “добросусідство”.
     В переліку її агресивних діянь були конфлікти на Північному Кавказі, криваві події у Чечні, постійні погрози прибалтійським державам, безперервні суперечки з Україною.
Апофеозом у протистоянні між Україною і Росією стало виведення з Криму у 2017 році Чорноморського флоту Російської Федерації, що ледь не переріс у великомасштабний збройний конфлікт.
Україні довелося переправляти свої війська з заходу та центру країни у напрямку Кримського півострова  і запроваджувати військовий стан на території усієї держави. Врятувала вкрай напружену ситуацію дипломатична допомога країн ЄС, які зрозуміли, що не можна віддавати Україну на поталу Росії тому, що наступними об’єктами її зазіхань могли стати самі країни євроспільноти.
Всередині ж самої України посилення зовнішнього тиску Росії дало зворотній ефект і спонукало різні політичні партії сформувати консолідовану позицію у стосунках з Кремлем і виступити єдиним фронтом, відстоюючи незалежність і цілісність своєї держави...
Власне, починаючи з цих подій Україна і стала на шлях консолідації і подальшої розбудови державності. Звичайно, конкуренція поміж політиками збереглася, але вона вже не велася з позиції: проросійська чи прозахідна. 
Потужними політичними гравцями стали дійсно проукраїнські сили, а якщо деякі маргінали і ставали в певних питаннях на бік Кремля, тоді їхня підтримка в суспільстві падала ще більше і знижувалась майже до нуля.
Українці дуже добре запам’ятали та винесли уроки з тих ганебних вчинків, які робила Росія по відношенню до них на протязі останніх десятиліть.
Зваживши на все це, на початку 2018 року Україна, пройшовши всі відповідні статуси і процедури, стала одним з повноправних членів ЄС.
Після цього відносини з Росією та російським народом стали прагматичними, такими, що базувались на економічній і фінансовій вигоді обох держав, тому ці стосунки виявилися найоптимальнішими та найпродуктивнішими, хоча Росія вже ніколи не могла вибачила того, що Україна піднялась з колін і стала  самостійною державою, вийшовши з під її патронату.
Постійний газовий та нафтовий шантаж Росії, у зв’язку з глобальним потеплінням, а головне, завдячуючи технічному поступу, що відкрив, як альтернативні, так і взагалі нові види отримання енергії, був зведений нанівець.
Росія, тим самим, втратила свій основний важіль впливу на міжнародне співтовариство, хоча і надалі залишалась великою державою, вплив якої на події у світі не можна було скидати з рахунку.
Євросоюз та країни-сусіди не могли повністю ізолюватися від такої великої країни, що призвело б до погіршення і без того важкого становища здорових і насправді демократичних сил усередині Росії, які були ізольовані від широких мас країни, тому їхні справедливі вимоги до влади так і  не доходили до свідомості простих росіян. Ізоляція також могла призвести в подальшому до непередбачуваних і некерованих дій Кремля, тому іншим країнам доводилось миритись з таким станом речей і тільки сподіватись, що населення Росії самостійно приведе до влади справді розумних і адекватних людей. 
    А тим часом Кремль зі всіх екранів, зі всіх шпальт газет втовкмачував мільйонам росіян про їхню винятковість, про їхнє право на лідерство у світі, про особливу роль на планеті та й у всьому Всесвіті. Під цю “аксіому” підтасовувались історичні приклади, коли було вигідно історія перекроювалась, отримуючи нове трактування на користь сучасних “одкровень” і “аргументів”. Коли ж історичний факт не вписувався в цю “історичну реальність”, ідеологи цього постулату діяли за  відомим принципом : “Якщо факт не вписується у логіку теоретичної побудови, тим гірше для цього факту” і елементарно ігнорували його.
    У цій державі обмежувались свободи громадян і переслідувалось навіть найменше непогодження з думкою офіційного Кремля. Незгодні потрапляли у в’язницю, їх “випадково” вбивали на вулицях, і все це прикривалось словосполученням “керована демократія”.
Ці події відбувались на фоні масового зубожіння простого народу, величезної кількості алкоголіків, наркозалежних, що призводило до виродження свідомості і викривленого сприйняття справжньої реальності. Росіяни легковажно вірили в те, що вкладалось у їхні голови. Державна машина планомірно перетворювала соціум у обмежене, ксенофобське суспільство, яке ненавиділо всіх інакодумців та бажало хліба і видовищ. 
Але це був небезпечний та непередбачуваний шлях розвитку, в першу чергу, для самої Росії.  
Нація, яка зі зневагою та презирством ставиться до інших народів, сама не заслуговує на повагу.
Де той рубікон, та межа, коли спільнота людей, що виховала знаменитих письменників, вчених та інших знакових людей різних епох, перетворилась на натовп, орду, якою маніпулювали лялькарі - колишні працівники російських спецслужб?...

*       *       *
Керівником МААГу був призначений перший заступник генерального директора НКАУ (Національного космічного агентства України) Боровий Борис Михайлович. Власне, основою, ядром новоствореного наддержавного органу з української сторони і стали спеціалісти НКАУ.  У свої неповні 40 років Боровий був різносторонньо розвинутою людиною: мав три вищі освіти, знав 6 мов, орієнтувався у різних сферах науки, отримав докторський ступінь з астрономії та захистив дисертацію про можливі напрямки розвитку земних технологій у наступні 10-50 років при освоєнні космічного простору. Боровий був людиною амбітною, цілеспрямованою, у людях цінував не вміння базікати, а працездатність і самозречення в ім’я науки, людей, які працювали з високим коефіцієнтом корисної дії і давали результат при встановленні  перед ними певної цілі.
Протягом місячного терміну була сформована міжнародна команда спеціалістів, члени якої займалися конкретними завданнями: точним розрахунком орбіти і розмірів самого Апофіса, опрацюванням пропозицій по усуненню астероїда із дотичної траєкторії руху Землі, створенням поселень на супутнику Землі - Місяці, відселенням та колонізацією частиною людства планет Сонячної системи, розробкою нових ідей, щодо двигунів космічних апаратів, захистом космонавтів та інших живих організмів від космічних променів тощо.
Це була команда із сотень висококласних і фанатично відданих науці особистостей, для яких, при достатньому фінансуванні, не існувало слова “неможливо”. 
При такому якісному керівництві і ефективному ядрі спеціалістів, що працювали над цими проблемами, через два місяці титанічна праця МААГу почала приносити свої плоди: проблеми із стадії проектування перейшли у стадію реалізації цих задумів у дійсність.
Першочерговим проектом у цьому комплексі напрямків, таким, що був найбільш грандіозним та масштабним і потребував якнайбільше зусиль і часу, була організація переселення частини людства на іншу планету, для подальшої її колонізації. Цей варіант розроблявся для збереження існування людини як виду, у випадку найгіршого розвитку подій, що передбачав настання “ядерної зими” і зникнення всього живого. Все робилося для того, щоб Апофіс не впав на Землю і не знищив рід людський, але прораховувалися всі варіанти. З іншої сторони - це давало суттєвий поштовх у освоєнні космосу і вивченню та підкоренню Сонячної системи. 
Вибір стояв перед двома планетами, що були сусідками Землі і на які можна було відправити космічні кораблі з переселенцями, спираючись  на сучасні досягнення науки. 
Венера була відсіяна через занадто несприятливі умови для життя людини: густина атмосфери у 35 разів більша за земну при тискові на планеті у 95 атмосфер, хмарний шар Венери за щільністю нагадує легкий туман і складається, в основному, з пари, головною складовою якої у розмірі 80% являється сірчана кислота. Разом з вулканічною та тектонічною активністю це вилучало Венеру із кандидатів на першочергове заселення її землянами. Для підтримання функціонування на цій планеті крихкого людського організму потрібно було дуже багато технічних засобів. Трохи згодом вона, звичайно, буде освоєна також, але це станеться пізніше.
Залишався Марс, попри значні відмінності з умовами життя на Землі та проблеми, що виникали при його заселенні, шанси на виживання людини на цій посушливій планеті  були значно вищі, аніж на  Венері, тому було вирішено відправити передовий загін землян на планету Марс. Задум був грандіозний і від нього просто перехоплювало подих, коли починав розуміти, що людство здолає космічний простір і посіє сім'я життя на Червоній планеті.
Планувалося відправити спочатку один розвідувальний корабель з метою випробування і апробації всіх розроблених систем та засобів для життя на планеті. У його комплектацію входив весь перелік технічних пристосувань, які планувалося використовувати в подальшому на базових кораблях з переселенцями, що через два роки після відльоту розвідувального корабля полетять колонізувати Марс.
За цей час дванадцять розвідників-першопрохідців повинні були розгорнути поселення і розпочати освоєння планети, чекаючи на основний десант землян. Вони повинні були встановити експериментальний купол, який моделював майбутні поселення землян і розпочати життя у ньому, таким чином виявляючи всі огріхи та прорахунки, що були допущені фахівцями МААГу. Після прибуття на планету основних транспортів першопрохідці повинні були допомогти адаптуватися колоністам на Марсі, а самим невдовзі відправитися у зворотний шлях.
Майже весь світ вкладав свою частку праці для максимально швидкого втілення у життя всіх напрямків, розроблених МААГом для порятунку людства, у тому числі і побудови міжпланетного корабля “Марс-1”  та відправлення першої розвідувальної місії на Марс.  
Після опрацювання різних ідей, теорій, пропозицій, що втілились у проектні напрацювання, надійшов час втілювати їх у життя. 
На цьому етапі робіт були долучені економічні потужності країн ЄС: Німеччина на своїх металургійних заводах відливала металізований сплав, з якого виготовляли композитний матеріал для побудови корпусу космічного корабля; Франція та Італія майстрували технологічне знаряддя, яке буде застосовуватись на Марсі для будівництва баз переселенців та повноцінного життя цих колоній; Японія створювала комп’ютерний комплекс - навігатор, який мав забезпечити цілковиту автоматизацію процесів на кораблі та який назвали ELАS; Америка проектувала і будувала ядерні міжпланетні двигуни; Україна - планетарні хімічні двигуни...
В середині 2018 року на орбіті Землі розпочалися роботи по монтуванню міжпланетного корабля. За допомогою потужних українських ракет-носіїв корпус та необхідне устаткування загальною масою 900 тонн було доставлене всього лишень за 12 рейсів. Транспортування розмаїтих працівників та фахівців і їх повернення на Землю здійснювалося за допомогою американських орбітальних човників...
Росія та Китай також розгорнули будівництво космічних кораблів на орбіті Землі. Це були окремі, незалежні один від одного проекти будівництва, кожна з них впроваджувала свою космічну програму. Ними були споруджені космічні платформи, що у майбутньому мали стати головними космічними верфями для побудови великогабаритних міжпланетних кораблів, що могли долетіти до інших планет Сонячної системи.
Темпи будівництва у них просувалися значно повільніше, аніж будівництво “Марс-1” , запуск їхніх кораблів у напрямку Марса, спираючись на інформацію із різноманітних джерел, планувався через декілька місяців після старту “Марс-1” ,  але вже тепер стало зрозуміло, що вони ступили на стежину конкуренції з МААГом і будуть намагатися не поступитися пальмою першості в освоєнні космосу.   
Приблизно кожні два роки Земля і Марс, рухаючись по своїх орбітах, зближуються одна з одною. Подібні зближення називаються протистояннями. Чергове таке зближення мало відбутися восени 2020 року, тому графік робіт побудови космічного транспорту був дуже щільним і вимагав від усіх учасників цілковитої самовіддачі і дотримання всіх термінів. 
Зваживши на те, що від створення МААГу до відправлення “Марс-1”  у політ було всього лиш два з половиною роки, можна було зрозуміти, з яким навантаженням працювали люди. Це була титанічна праця, але вона мала бути виконана. 
Одночасно велися роботи по освоєнню нашого супутника - Місяця, і до закінчення побудови міжпланетного корабля МААГ успішно розгорнув роботи на цьому небесному тілі. Було здійснено декілька місячних місій і на південному полюсі в кратері Шеклтон створили постійне земне поселення та космопорт. Таким чином, тут також застосовувались і проходили випробування технології та технічні засоби, що мали використовуватись під час колонізації Марса. 
     І ось у травні 2020 року циклопічна споруда “Марс-1”  була закінчена. Вона являла собою 600-метровий веретеноподібної форми космічний корабель з прекрасно проектованими обрисами. Ідеальних обтічних форм корабель не мав, та вони йому і не були потрібні. На головному корпусі найбільше виділялися широко розвернуті дві приймально-передавальні антени комплексу зв’язку, виблискували у сонячному промінні великі полотнища сонячних батарей, що мали забезпечувати космічний апарат дармовою енергією Сонця. При потребі посадки корабля на планету ці пристрої автоматично ховалися під обшивку апарата.  
 Складався міжпланетний корабель з трьох основних модульних частин: двигунів (ядерних та хімічних), житлового та вантажного відсіку. Житловий відсік та інші частини корабля, що потребували найбільш надійного захисту, були оточені подвійним корпусом із композитного матеріалу, поміж яким знаходився кевларовий матеріал, що в декілька разів зменшував ризик потрапляння метеорита всередину корабля у випадку, якщо протиметеоритний захист не впорається зі своїми обов’язками. При виникненні непередбачуваних ситуацій відсіки  могли роз’єднуватися і ставати цілком автономними частинами. Крім того, житловий модуль у свою чергу, при необхідності також міг розділятися на декілька незалежних герметичних укриттів, у яких люди під час аварії могли тривалий час підтримувати своє життя. На борту корабля знаходилась оранжерея, що виконувала функцію як регенерації повітря, так і була покликана сприяти зняттю психологічних стресів у космонавтів. 
Для підтримання тонусу і всіх мускульних навантажень, потрібних організму людини, на борту була також каюта, у якій за допомогою обертання та відцентрової сили підтримувалося штучне тяжіння та знаходились спортивні тренажери...
За весь час, доки йшло проектування і будівництво міжпланетного корабля, з тисяч претендентів був відібраний його майбутній екіпаж. Він складався з 12 осіб, до складу якого входили найкращі представники тих держав, які внесли свій вклад у його будівництво та мали намір і в подальшому приймати участь у всіх задумах МААГу.
Це були представники України, Америки, Великобританії, Франції, Німеччини, Італії, Японії та інших держав. До кожного з них висувалися жорсткі критерії: вік 25-40 років, бути фахівцем мінімум у двох галузях, обов’язково знати англійську мову і бути ідеально здоровим. Крім того, всі вони були психологічно сумісні один з одним і у випадку виникнення несподіваних ситуацій, яких у такій небезпечній і далекій експедиції буде достатньо, змогли б діяти як одна команда.
Від України представником став Ярослав Коваль, який у свої 26 років був одним з найбільш підготовлених членів екіпажу. Він мав 180 см зросту, розвинену атлетичну будову тіла, обличчя з правильними симетричними рисами та карими очима і коротко підстрижене чорне волосся. Ярослав подобався жінкам, навіть зажив славу серцеїда, але фанатична відданість обраній професії і своїй мрії не залишала часу на тривалі стосунки з представницями прекрасної статі, що могли призвести до його одруження. Та й не знайшов він ще свою половинку, яка змусила б ловити кожний її погляд та пришвидшено битися його серце при зустрічі.  Все своє свідоме життя Ярослав цілеспрямовано йшов до здійснення своєї мрії - стати професійним пілотом-космонавтом на міжпланетному кораблі. Пілот-винищувач, член елітної демонстраційно-пілотажної групи “Українські соколи”, він умів, як казали його друзі, літати на всьому, що вміє літати і міг змусити літати те, що в принципі, не могло підійматись у повітря, тому, коли йому було запропоновано стати одним із кандидатів новоствореної української школи космонавтів, він погодився, не замислюючись ані на секунду... 
Через невеликий проміжок часу він вже був основним претендентом на політ у космос, що йому і вдалося: Ярослав невдовзі  потрапив на орбіту Землі за допомогою орбітального човника, пробувши на орбітальній станції у складі міжнародного екіпажу декілька місяців.  
Це суттєво збагатило його досвід у царині керування космічними апаратами, на Землю він повернувся улюбленцем України та національним героєм. 
Коли постало питання про його участь у міжпланетній експедиції на Марс, Ярослава, хоча йому дуже хотілося бути у складі команди космічного корабля, члени якого першими ступлять на поверхню цієї загадкової планети, вперше охопили сумніви.
Ні, він не розчарувався у професії космонавта, справа була зовсім у іншому.
Якщо він прийме пропозицію, близько трьох років не буде бачити свою рідну планету, батьків, друзів, просто знайомих людей. Довгий час не побачить такі прекрасні, розмаїті земні краєвиди, не буде дихати духмяним, насиченим запахом трав повітрям. Вже неможливо буде, попри все бажання, повернутись до звичного, комфортного та внормованого життя, хоча він завжди  і вирізнявся непосидючістю. 
Вороття не буде.
Його звичне життя на три роки замінить прісне, регенероване повітря та спартанське життя на кораблі, а в подальшому дикі ландшафти Марса та постійні небезпеки. 
Кінцева ціль польоту передбачала, що йому, скоріш за все, тривалий час доведеться займатися багатьма різними справами, але тільки не польотами у космосі, проте бажання пізнати непізнанне та трохи авантюрна вдача, яка часом проявлялася у його діях, попри військову професію, переважила у прийнятті рішення на користь польоту на Марс.
Ще одним аргументом для участі у польоті була дружба з Боровим. 
Так, він був у приятельських відносинах з керівником МААГу. Інакше і не могло статися, коли двоє людей мають одні інтереси, мрії, устремління. Рано чи пізно доля мусила звести їх разом. Вони познайомились 4 роки тому, коли обоє були у складі української делегації на виставці у Франції, де демонструвались найновіші на той час досягнення людства в аерокосмічній галузі. Поступово це знайомство переросло у дружбу. Зважаючи на постійну завантаженість роботою, бачилися вони рідко, натомість часто спілкувалися за допомогою Інтернету та телефону, тому були у курсі всіх новин, що траплялися з ними.
Саме Боровий повідомив Ярославу про майбутній політ на Марс і відбір екіпажу для цієї місії.
Він з захватом розповів про цю новину і було видно, що він заздрить людям, які полетять на Марс. Коваль згадав одну із теорій учених, яку розповідав йому свого часу Борис.
Одному з пацієнтів, інженерові за освітою, під час його перебування зі зламаною ногою на лікарняному ліжку, прийшла в голову ось яка цікава ідея. Він провів розрахунки, заклавши вихідні дані, при яких люди на нашій планеті ніколи б не ламали рук і ніг. І прийшов до висновку, що таке цілком імовірно, якби сила тяжіння на нашій планеті була б на 40% менша за її теперішню величину.
 Таке відкриття, у свою чергу, навело інженера на думку, що наші предки переселилися колись на Землю з іншої планети менших розмірів, а значить, і з меншою силою тяжіння.
Власне під ці параметри і підходить Марс. На думку багатьох учених природно-геологічні умови на Марсі і Землі в перші сотні мільйонів років після утворення Сонячної системи були багато в чому схожі. Наявність на поверхні Червоної планети пересохлих русел і знаменитих каналів дозволяє спрогнозувати, що у минулому на цій планеті була і проточна вода, і тепла атмосфера, - тобто були всі умови для утворення життя.
За однією із версій учених, людство колись прибуло на Землю з Марсу і справжня колиска людства знаходиться саме на цій планеті.
Зараз Ярослав розумів, що саме ці розповіді та відношення його друга до цієї місії значною мірою посприяло тому, що він погодився брати у ній участь.
Він захопився Марсом, “захворів” цією планетою. Ярослав з нетерпінням чекав і вірив, що саме йому вдасться підняти завісу таємничості над цією планетою, а можливо і розв’язати найголовніше питання - походження життя на Землі, тому відкинув усі сумніви і з головою поринув у підготовку до космічного перельоту, до якого залишилось декілька днів... 


РОЗДІЛ ІІ
Аварія

Три місяці потому. Десь поміж Землею та Марсом. Облавок космічного корабля “Марс-1” ...

По велетенському тілу космічного корабля за допомогою внутрішньої системи оповіщення  приємним, з добре поставленим синтезованим, розміреним жіночим голосом комп’ютерний інтелект, якого екіпаж із любов’ю називав ЕЛАС, монотонно повторював:
- Розгерметизація корпусу корабля... Пошкоджено ілюмінатор у рубці керування корабля... Відсіки ізольовані...  Екіпажу негайно вдягнути скафандри!..
До цього голосу долучався пронизливий звук сирен, що супроводжувався світловими сигналами. Ритмічні блимання світла в поєднанні з подразнюючим звуком викликали відчуття тривоги, бажання діяти, зробити що-небудь, аби тільки вимкнути ці подразники. Ярослав був упевнений, що немає жодного куточка на кораблі, де б не лунав цей тривожний набат. 
Автоматична система безпеки спрацювала миттєво: всі відсіки були задраєні герметичними перебірками, системи життєзабезпечення переведені на оптимальний режим, який передбачав мінімальні втрати всіх ресурсів корабля, що в автоматичному режимі боровся з несподіваною катастрофою. 
Здавалося, кібернетичний інтелект хотів реабілітуватися за допущену помилку, хоча це враження було, звичайно, абсурдним. Він відтворював ті дії, що були закладені в його комп’ютерну базу ще на Землі, на випадок подібної ситуації...
Але до заклику, що лунав по всьому кораблі, окрім Ярослава Коваля, не було кому дослухатися...   
 Це був кінець - все пішло прахом: і надії на майбутнє, і всі прагнення та сподівання. Декілька секунд - і згуртований, дружній та професійний екіпаж космічного корабля припинив своє існування. Не врятували його ні надійні системи безпеки, ні багатомісячна підготовка до космічного польоту, ні виснажливі тренування в центрі підготовки до сьомого поту. 
Все було намарно... 
Виявилося достатньо одного невеликого метеорита, якого не виявила система протиметеоритного захисту і який з неймовірним співвідношенням одного до мільйону влучив прямо в ілюмінатор “Марс-1” .
Саме в  цей час у рубці керування знаходилися 11 членів екіпажу космічного корабля, що зібралися обміркувати подальші дії та вказівки ЦУПу (Центр Управління Польотом), який зобов’язав їх розпочати новий етап польоту, пов'язаний з досягненням їхньої мети - долетіти та зробити посадку на планеті Марс, що сотні років збурює найосвіченіші та найпрогресивніші уми всього людства. Здавалося, мрія близька до здійснення і скоро нога людини ступить на цю загадкову та таку бажану для дослідження планету. Десятки письменників-фантастів описували цю подію, прогнозували та мріяли про неї на сторінках фантастичних романів. Через три  місяці людство планувало святкувати перемогу над Червоною планетою - над богом  війни, над цим символом цивілізаційних досягнень землян. Але якийсь фатум висів над досягненням цієї мети - планета не давалась в руки, не хотіла падати, як достиглий плід, в корзину здобутків людства. 
Тепер ці сподівання відкладались на невизначений термін, всі надії вкрило марево невідомості над подальшою долею космічної експедиції та, власне, і майбутнім космічного корабля “Марс-1” ...  
Ці думки промайнули за секунди у голові Ярослава після катастрофи, що сталася на його очах. 
Він спостерігав за трагедією через відеосистему корабля. Лише випадковість дозволила йому залишитись живим, він також повинен був бути присутнім на цьому зібранні, як один з найактивніших членів екіпажу. Легке нездужання від перевтоми, викликаної тривалими ремонтними роботами над сонячними батареями у відкритому космосі, спонукало його до відпочинку у своїй каюті, яке, як виявилося, врятувало йому життя.
Хоча такі зібрання в рубці суперечили статутним вимогам, що забороняли відволікати чергових, які на даний момент керували кораблем та відслідковували всі системи на їхню відповідність штатному режиму роботи, але з іншого боку дозволяли зібрати весь екіпаж разом та випрацювати алгоритм дій, вислухавши та прийнявши до уваги думку кожного.
Зваживши на це, було прийняте спільне рішення про незначне відхилення від засад на користь зручності та здоровому глузду. 
Як стало тепер зрозуміло - це була велика помилка, яка призвела до глобальної трагедії і загибелі майже стовідсоткового складу екіпажу корабля...
Все трапилося миттєво: тільки що він спостерігав за дискусією колег і милувався Джулією Пейн, що розпашіла від суперечки з командиром корабля Андре Мітчеллом та доводила йому необхідність скерувати всі засоби дослідження навколишнім простором, в тому числі і систему протиметеоритного захисту, на виявлене невелике скупчення астероїдів, яке помітили спостережні зовнішні системи корабля. Це дало б можливість за короткий термін  більш детально дослідити цікавий феномен та зібрати інформацію, яку можна буде повноцінно опрацювати пізніше, але Мітчелл не погоджувався оголити захист корабля... 
І раптом потужний  спалах у рубці, усе водночас змішалося, час раптово стишив свій хід і все здалося вповільненим і несправжнім, хоча це була тільки реакція його організму на зненацька виниклу загрозу.
Відеокамера спостереження продовжувала працювати і він детально бачив загибель своїх колег, з якими встиг зблизитися і заприятелювати.  
Вони загинули на протязі декількох хвилин... 
Декомпресія та потужний вибух метеорита, коли його кінетична енергія миттєво перейшла у енергію вибуху, перетворили на пекло приміщення, наповнене високотехнологічним устаткуванням, що застосовувалось для керування кораблем. Все злилося в одну жахливу картину, яка назавжди закарбувалася в його пам’яті: голосний свист тікаючого повітря, страшні передсмертні крики людей та страхітливий вигляд їхніх тіл, що постраждали від вибуху і стікали кров’ю. Вони билися у конвульсіях від нестерпного болю та нестачі кисню. Життєдайне повітря було висотане через пробитий ілюмінатор у космічний простір за декілька секунд, залишивши після себе тільки конденсовану вологу, що осіла на всі предмети, в тому числі і на тіла, вкриваючи їх тонким шаром паморозі. Через декілька хвилин все було скінчено - в рубці панував хаос, навколо у невагомості плавали розтерзані тіла, замерзлі згустки крові  та фрагменти різноманітного обладнання. Складалось враження, що тут попрацював кровожерливий маніяк-убивця. 
Для звичайної людини без жаху споглядати це видовище було неможливо, та про що була мова, якщо навіть Ярослав - людина з військовою підготовкою, який був загартований нелегкою професією військового пілота-винищувача, за цих декілька хвилин, неймовірно тривалих для нього і швидкоплинних, непомітних для всього іншого світу, став абсолютно сивим.  
Він знаходився в ступорі, в цілковитому нокауті від пережитого стресу...
Його охопив розпач, розгубленість і звичайний людський страх, який паралізував волю і здатність мислити.
Цей стан тривав недовго, він з зусиллям відірвав руки від обличчя - гору взяли рефлекси та його рішуча вдача, яка не раз рятувала від неминучої смерті. Допоки свідомість приходила до тями, він механічно вийняв із вбудованої шафи, яка знаходилася в кожній каюті, гермокостюм і вдягнув його. Цей легкий скафандр забезпечував життєдіяльність організму на протязі 2-3 годин в умовах нестачі кисню в атмосфері корабля. Звичайно, виходити в космічний простір на тривалий час у ньому було неможливо, його призначенням було дозволити людині протриматись до локалізації аварії корабельною автоматикою. Лицьовий щиток шолому, що герметизувався за долі секунди, він залишив відчиненим. Він підняв ліву руку до обличчя і кинув погляд на пульт керування гермокостюмом, що був на ній вмонтований. Всі індикатори налились смарагдовим світлом, сигналізуючи про справну роботу костюма.  
Саме джерело витоку кисню було локалізоване швидко.  Як тільки датчики зафіксували розгерметизацію і падіння тиску в приміщенні, рубка керування була негайно відокремлена від інших приміщень герметичною перебіркою. Це, звичайно, прискорило смерть людей, але врятувало сам корабель і звело до мінімуму втрати такого дорогоцінного кисню.
Ярослав продовжував робити відповідні процедури, які передбачалися під час таких ситуацій. Він звернувся з відповідним запитом до комп’ютеризованої системи, що встановлював його новий статус на облавку корабля, в зв’язку з новими обставинами:
- ЕЛАС! Я член екіпажу космічного корабля “Марс-1”   Ярослав Коваль. Доповісти ситуацію на кораблі.
- Доповідаю... Невідомий космічний об’єкт, імовірно, метеорит, влучив у ілюмінатор і потрапив всередину корабля. Небезпека локалізована... Захисні жалюзі ілюмінатора закрити не вдається, вірогідно оплавлені і деформовані вибухом... Ресурсні втрати корабля мінімальні... Людські втрати екіпажу - 11 осіб... Очікую подальших наказів.
- Беру командування кораблем у свої руки. Терміново встановити канал зв’язку з ЦУПом. Доповісти, чому стався збій у системі протиметеоритного захисту.
- Зміна пріоритетів зрозуміла: Ярослав Коваль - командир корабля “Марс-1” ... Зв'язок встановлюю, поки що безрезультатно... Що стосується збою у системі захисту, даних немає... 
Корабель був обладнаний потужним захистом, і крім електронної системи, що виявляла та прораховувала всі ризики від небезпечних об’єктів, орбіта яких пересікалась з орбітою корабля, мав також космічні ракети класу “космос-космос”, які у випадку неможливого маневру або недостатнього часу на нього, могли знищити небезпечний предмет масою до 1 тонни. У випадку залпового вогню маса цілі збільшувався у рази. Вони були обладнані самонавідними голівками, що реагували на гравітаційні показники заданого об’єкту і разом з потужною електронною системою, яка спроможна була робити мільйони операцій за хвилину, це був надійний захист для космічного корабля.  
Дивно було чути таку відповідь від комп’ютерної системи останнього покоління, яка, як переконували розробники, мала задатки інтелекту, вміла займатися аналізом даних і могла віднаходити причинно-наслідковий зв'язок подій.
Власне, всі системи на “Марс-1” , які мали бодай якусь просту електронну схему у своїй будові, були інтегровані і підпорядковані ЕЛАС через просту і водночас геніальну форму підзвітності усіх електронних систем, що були побудовані за технологією SoC та у яких був застосований принцип ранжирування, тобто підпорядкування електронних систем одна одній.
ЕЛАС була головною аналітичною обчислювальною системою на кораблі і за своєю потужністю відносилася до Heavy Computing System, що стежила за сталою роботою усіх підзвітних їй електронних аналітичних систем, обраховувала усі навігаційні задачі (тому її також називали космічним навігатором), забезпечувала зв'язок із Землею та виконувала цілий перелік задач, які стосувалися досягнення головної мети їхньої місії.  
В свою чергу, кожний автономний відсік корабля мав свою обчислювальну систему Medium Computing System зі своєю локальною мережею, що була розділена на профілі її діяльності: Систему Безпеки і Контролю (СБК), Систему Життєзабезпечення (СЖ) і Систему Технічного Контролю та Обслуговування (СТКО). Ці системи також були підпорядковані одна одній, старшою у цій локальній мережі була СБК, самою безправною СТКО.
Усі відсіки утворювали обчислювальний кластер всього корабля, що значно збільшувало продуктивність і потужність роботи самої ЕЛАС. Під час аварійної ситуації, при умові знищення або неотримання вказівок від ЕЛАС, обчислювальні системи відсіків були спроможні працювати в абсолютно автономному режимі аж до повного руйнування “Марс-1” . 
Таким чином, можна було з упевненістю сказати, що “Марс-1”  і ЕЛАС - це одне ціле, тому Ярослав настійливо повторив свій наказ:
- Дай команду протестувати системи захисту корабля та виявити причину збоїв їхньої роботи. При виявленні негайно доповідати!
- Прийнято.
Ярослава терзали сумніви. Як таке могло трапитись із найбільш захищеним земним космічним кораблем? Така випадковість виглядала неймовірною, враховуючи, що метеорит не тільки підібрався непоміченим і влучив у корабель, а ще й потрапив у єдине незахищене його місце - ілюмінатор.  Таке “везіння” було з царини фантастики. Викликала сумніви і поведінка (якщо такий вислів можна застосувати до комп’ютерної системи) ЕЛАС, що негайно повинна була мати всі звіти стосовно роботи підзвітних їй систем і терміново доповісти командиру корабля висновок. Все це наводило на певні роздуми про ефективність роботи самого комп’ютерного навігатора. Необхідно було врахувати всі ризики і непередбачувані дії самої ЕЛАС, щоб повністю виконати накази, коли вони надійдуть із Землі, тому потрібно негайно встановити зв'язок з ЦУПом і доповісти про трагедію; нехай керівництво запропонує подальший план його дій, хоча вже і так зрозуміло, що місія провалена і, скоріш за все, йому накажуть повертати корабель назад на Землю. 
Подумки зваживши всі ці протиріччя, що виникли під час аварії, Ярослав закрив лицьовий щиток гермошолому  і, таким чином,  стаючи незалежним від атмосфери корабля, рушив до виходу з каюти.
Зараз йому було необхідно дістатися до вихідного тамбуру, щоб вийти у відкритий космос та усунути пошкодження, завдані ударом метеорита.
Він відштовхнувся від стіни каюти, підлетів до виходу, відчинив двері і вилетів у коридор корабля...


РОЗДІЛ ІІІ
Жахлива правда

Облавок космічного корабля “Марс-1” ... Через 40 хвилин після аварії...

Ярослав з полегшенням подумав, що йому пощастило хоча б у тому, що він знаходився в житловому відсіку, а не у вантажному, де, виконуючи свої обов’язки, він регулярно проводив перевірки цілісності вантажу, а тому, відповідно, до вихідного тамбуру можна добратись за відносно невеликий проміжок часу. Зрештою, сам житловий відсік, якщо не враховувати оранжереї, мав найменший розмір. Найбільший відсоток корабля припадав на двигуни та вантажний відсік, де знаходилось все устаткування для колонізації Марса.
Він рухався по головному осьовому коридору - наліво і направо виднілися двері житлових кают його загиблих товаришів.
Його знову охопило щемливе відчуття безповоротної втрати. Він згадав усміхнене обличчя Джулії, з якою у нього зав’язались теплі відносини і яка, як він це тільки зараз зрозумів, стала для нього близькою людиною. Якщо б не ця трагедія, їхня спільна приязнь, можливо б, і переросла у щось більше.
- Проклятий метеорит...,  - сказав Ярослав, зрозумівши, що його думка вирвалась назовні.
Одразу ж у шоломі через комунікаційний зв'язок пролунав синтезований, спокійний голос електронного навігатора:
- Командире, що сталося?... Які будуть накази?...
Йому не хотілося вступати в діалог з машиною, але це був його єдиний співрозмовник на протязі найближчих місяців, тому великого вибору не було. До того ж, робота найбільше відволікала від нестерпних та пекучих думок, що краяли серце.
- Доповідай, що із зв’язком? Чому до цього часу не має звіту про причини аварії?
- Зв'язок не встановлений... Удар метеорита збив налаштування антен... Для відновлення коректного, повноцінного каналу зв’язку  потрібно 1-2 години... Причини аварії встановлюю, найвірогідніше, метеорит рухався зі значним прискоренням з кормової частини корабля, а система захисту відслідковує метеоритну небезпеку в секторі 300 градусів. Метеорит увійшов в контакт з кораблем зі сторони тих 60 градусів кормової частини, що майже не відслідковувалися, зважаючи на дуже малу ймовірність того, що якесь космічне тіло зможе наздогнати “Марс-1”  при його величезній швидкості - 40 км/с.
Ярослав був досвідченим космічним пілотом і сам прекрасно знав ці прописні істини, але не міг повірити у такий “щасливий” випадок з метеоритом. Це було рівнозначно тому, щоб з закритими очима влучити з пістолета в сантиметрову ціль зі 100-метрової відстані.
Така ситуація була повністю абсурдною...

*       *       * 
Ярослав дістався до шлюзової камери без пригод.
Заміна гермокостюма на повноцінний скафандр, пристосований для перебування у відкритому космосі терміном до 12 годин, зайняла у нього близько години. Було, звичайно, незручно вдягати його без сторонньої допомоги, але пішли на користь тренування у центрі підготовки, і він ще раз з вдячністю згадав інструкторів, що відпрацьовували з ними і таку ситуацію.
Звичними рухами Ярослав загерметизував скафандр, цим самим автоматично увімкнулася його комп’ютерна система Compact Computing System, що мала значно скромніші можливості, аніж її потужніші корабельні електронні системи, але її ресурсів було цілком достатньо для обслуговування потреб одного скафандра.
Він кинув погляд на пульт управління скафандра: все працювало в нормальному режимі і каскад смарагдових індикаторів був тому підтвердженням. Після цього він одягнув реактивний ранець, який застосовувався при необхідності пересування по зовнішній обшивці корабля на відстані понад 100 метрів; так як відстань від шлюзової камери до місця влучання метеорита складала близько 150 метрів та вантаж для виконання ремонтних робіт був значним, застосування ранця було вкрай необхідним. 
Він ще раз оглянув своє спорядження - важко було передбачити, що йому знадобиться у відкритому космосі, тому він взяв з собою повний комплект екіпірування, сюди входили: три легкі міні-лебідки з тонким 100-метровим фалом, який був сплетений із кевларової нитки і був міцніший за сталь у декілька разів та слугував фалом безпеки, зварювальний апарат з інструментами і накладку для усунення пробоїни на місці ілюмінатора. Все це він відповідним чином закріпив захватами, що розміщувалися на поясі скафандра і мінімально ускладнювали рух космонавта під час його рейду до мети. Накладку для ілюмінатора, яка була в діаметрі близько метра, Ярослав через її великі розміри буксирував за собою при допомозі короткого трьохметрового каната. Хоча вантаж був достатньо важким, ситуацію рятувала невагомість і йому потрібно було лишень враховувати інерцію маси вантажу при різких поворотах або пригальмовуванні. 
Залишившись задоволеним оглядом, Коваль через комунікатор свого скафандру звернувся до навігатора:
- ЕЛАС, підтримуй зі мною постійний зв'язок. У випадку небезпеки або якихось новин терміново мені доповідати.
- Зрозуміло.
Ярослав з внутрішнім трепетом зайшов у шлюзову камеру. У відкритий космос він виходив уже не раз, але у нього ще не було такої екстремальної ситуації, коли можна було відкинути усі сподівання на будь-яку допомогу зі сторони колег по екіпажу, навіть моральну...
Тиск у камері поступово знижувався до тих параметрів, що панували назовні: температура - 270 градусів за Цельсієм, але вона утримувалась до того часу, допоки об’єкт не потрапляв під теплову дію сонячного проміння, де він міг нагріватися до +200 градусів за Цельсієм і одночасно потрапляв під випромінювання самого Сонця, тому по можливості Ярослав планував триматися тіньової сторони, тим більше, що ілюмінатор також знаходився у тіні. Це дозволяло йому перебувати під захистом корпусу корабля та використовувати його як потужний щит, що суттєво ослаблював згубне для людського організму випромінювання. 
Гідравліка спрацювала і двері шлюзу відчинилися вбік, відкривши погляду Ярослава чорне провалля безмежного космосу.
    Відштовхнувшись від підлоги шлюзової камери, вивіреним, ювелірно направленим поштовхом, Ярослав підлетів до виходу з корабля і десь в метрі від підлоги перелетів комінгс, опинившись у відкритому космосі. Назовні Коваль карабіном пристебнув кевларовий фал, що тепер міцно поєднував його із входом в корабель і у разі необхідності він легко міг повернутися назад.
Ярослав непорушно завис у декількох метрах над обшивкою корабля. Навколо на чорному оксамитовому фоні  сяяли міріади зірок. Це видовище заворожувало, захоплювало, змушувало відчути всю дріб’язковість його прагнень у порівнянні з тими процесами, що відбуваються у Всесвіті. Зараз, у ці секунди, десь народжувались і гинули зорі, планетарні системи і цілі галактичні утворення. Що у порівнянні з цими глобальними процесами була доля піщинки-корабля та його єдиного пасажира? Ярослав труснув головою, відкинувши ці гіпнотично-заспокійливі думки. Він повинен думати не тільки про свою долю, але і про те, на який великий термін відкине людство в освоєнні Сонячної системи загибель “Марс-1” , скільки переселенців не потраплять на Червону планету і тим самим не врятують своє життя у випадку падіння Апофісу на Землю.
Треба відкинути усі думки, що заважають справі і зайнятися рятуванням корабля і свого власного життя. 
- ЕЛАС, завантаж і скоординуй з комп’ютером мого скафандра пеленг на місце аварії.
- Дані завантажуються.
Хоча Ярослав і знав напрям руху до ілюмінатора, для перестороги отримана цілевказівка не була зайвою. Унизу, на внутрішній стороні забрала його гермошолому висвітилися показники відстані до цілі і, розвернувшись на 30 градусів, Коваль сумістив оптичну картинку його власного скафандра, що горіла зеленою цяткою, з червоною ціллю ілюмінатора.
 Можна було вирушати. 
Ярослав увімкнув ранець і реактивний струмінь поніс його на висоті 3-5 метрів над поверхнею обшивки корабля. Нижче рухатися було ризиковано, так як поверхня не була гладкою і  рясніла багатьма виступами різних конструкцій: датчиками, винесеними за облавок корабля, стартовими шахтами ракет протиметеоритного захисту, пристроями для сканування навколишнього простору і ще десятком усіляких конструкцій різноманітних конфігурацій, що були вкрай необхідні “Марс-1”  для повноцінного функціонування. Дорогою йому довелося півдугою оминати великі ажурні пелюстки дослідницького комплексу, що жадібно ловив із навколишнього простору усю доступну йому інформацію, яка потім осідала і зберігалась для подальшого аналізу на жорстких носіях ЕЛАС.
Зважаючи на все це, Ярославу довелось декілька разів змінювати маршрут, лавіруючи поміж цих конструкцій, але електронний процесор скафандра чітко вказував ціль його подорожі, не даючи загубитись у цьому нагромадженні технологічних пристроїв, частина з яких на час їхньої бездіяльності була захищена композитним сплавом корабля. 
Здолавши більшу половину шляху, Ярослав був змушений пригальмувати, побачивши попереджувальний сигнал на міні-лебідці: фалу безпеки залишилось лише 10 метрів. Поглядом відшукавши майданчик для приземлення, він завис на реактивних струменях і, змінюючи їхній вектор тяги, поступово опустився на обшивку корабля. Йому не завдало труднощів віднайти місце для того, щоб зафіксувати уже використану лебідку захватом і приєднати карабіном новий фал, що знову надійно пов’язував Ярослава з кораблем.
Розрахований імпульс знову виніс його на попередній курс і подорож була продовжена. Через 10 хвилин на внутрішньому моніторі шолома замайорів попереджувальний вогник, і процесор скафандра монотонним, штучним голосом повідомив:
- До цілі залишилось 10 метрів... Рекомендую знизити швидкість...
У потужному світлі двох ліхтарів скафандра, що були розташовані обабіч голови, Ярослав на власні очі побачив мету своєї подорожі - про це сповіщав рій предметів, що розтягнувся примарним шлейфом на десятки метрів у напрямку хвостової частини, піднімаючись від корпусу корабля у міжпланетний простір. Коли він підлетів ближче, стало зрозуміло, що це були предмети, викинуті через пробитий ілюмінатор під дією декомпресії, що миттєво зрівняла тиск у рубці керування з вакуумом, пануючим за бортом корабля. Тут була хмара розсіяної, замерзлої рідини (можливо і крові), дрібні предмети побуту космонавтів, у космосі плив навіть розкритий на 24 сторінці посібник з астрономії, шматки обладнання. Все це спокійно витало у вакуумі. Було у цьому спокої щось моторошне і несправжнє, від цього видовища проймала дрож. Допоки “Марс-1”  не проводив ніяких еволюцій за допомогою двигунів, ці предмети трималися коло нього під дією тяжіння маси корабля. У подальшому ж ця сумна і жахлива пам’ятка просто розпорошиться, але не ослабне його біль за загиблими соратниками, не зникне трагедія, що закарбувалася в його пам’яті на все життя.
М’яко приземлившись на обшивку корабля , за декілька метрів від ілюмінатора, Ярослав увімкнув гекоринги, що були встановлені на підошвах його скафандра. Цей пристрій був новинкою в космічних технологіях і вперше застосовувався на скафандрах “Марс-1” . Він був створений американськими вченими та давав можливість космонавту без труднощів ходити як по вертикальних, так і по горизонтальних поверхнях навіть вниз головою. 
Коваль наблизився до місця аварії, не забувши прикріпитись коротким фалом безпеки. Вигляд понівеченого ілюмінатора вражав. Захисні жалюзі виявилися привареними та частково деформованими вибухом метеорита. Композитний матеріал обшивки поплив, як м’який пластилін під дією високої температури, що утворилася внаслідок миттєвого перетворення кінетичної енергії у теплову.  Ярослав знову здивувався прицільності влучання метеорита саме у це, можливо, найменш захищене місце. Йому не давала спокою думка, що ця ситуація створена штучно, вона не могла бути просто випадковістю. Він усе більше починав схилятися до  думки, що це могла бути спланована диверсія, по крайній мірі, цю версію також необхідно було перевірити.
“Зараз потрібно зайнятися нагальними справами і усунути наслідки аварії, роздумувати буду потім”, - подумав Ярослав і приступив до виконання ремонтних робіт...

*       *       * 
Закінчити усі роботи, пов’язані з відновленням герметичності корпусу космічного корабля, Ярославу вдалося тільки через 3 години. Йому потрібно було підготуватися до їхнього виконання без будь-якої допомоги, а потім ще й перевірити надійність зварювального шва, що герметично приєднав накладку на місце влучання метеорита.
- ЕЛАС, герметичність корпусу у рубці керування відновлено. Повертаюсь на борт корабля. Доповісти про стан зв’язку з Землею...
- Звіт про виконану роботу прийнятий... Зв’язку немає - причина перебоїв  не встановлена...
Ярослав від здивування на мить завмер, така апатична “поведінка” навігатора його просто шокувала. Складалось враження, що це не найновіша модель комп’ютера із широким спектром можливостей, а недолуга, сонна людина, що не спроможна дати ради своїм обов’язкам.
“Повернуся всередину корабля, займуся тестуванням усіх систем ЕЛАС”, - подумав Ярослав, поставивши таким чином крапку у своїх роздумах.
- Повертаюся назад до шлюзової камери, - повідомив він у комунікатор зв’язку.
- Прийнято.
Зворотна дорога була простішою і легшою для нього. 
Він приєднав до скафандра першу  міні-лебідку і увімкнув її. Тепер розмотаний фал безпеки виконував роль автопілота і Ярославу потрібно було лишень злегка коригувати свій рух та збалансовувати його за допомогою реактивного ранця, пильнуючи, щоб фал не провисав вільними петлями.
На середині шляху він підлетів до кінця першого фалу і приєднав другу міні-лебідку. Через годину Ярослав уже був біля створів шлюзової камери. Він з полегшенням зрозумів, що найважче позаду, і знесилений психологічною відповідальністю своїх дій та фізичними роботами, що були розраховані на двох косменів, дозволив собі трохи розслабитись, уже уявляючи, як скине незручний скафандр і перевдягнеться у простий комбінезон.
Але тут його очікувала неприємна несподіванка. Виявилося, що вхід у шлюзову камеру був зачинений, хоча він чітко пам’ятав, що не зачиняв двері саме тому, що у цьому не було потреби, та й психологічно було легше пам’ятати, що його очікують відчинені двері, через які він у будь-який момент може дістатися до тепла, затишку і кисню.
Ця ситуація могла трапитися тільки у двох випадках: або хтось прибув на корабель та через це приміщення проник всередину нього, або в силу різних аварійних обставин це зробила ЕЛАС. 
Перший варіант він відкинув відразу: хто, звідки і як міг з’явитись тут, у безмежному космосі, і увійти  на корабель, та й ще обійти всі захисні системи, що безперервно сканували космічний простір? Про появу такого об’єкта і про спроби проникнення його відразу ж повинна була повідомити ЕЛАС.
Ярослав за допомогою скафандра передав кодований радіосигнал, що повинен був відімкнути двері. 
Ніякої реакції...
Це означало, що у шлюзовій камері знову відновлений тиск і киснева атмосфера або двері були просто заблоковані автоматикою. Якщо у камері вакуум, тоді він, як командир корабля та член екіпажу, може легко відчинити створи камери. 
Перевірити це було дуже просто. Тут знаходився роз’єм, що забезпечував обмежений доступ до управління шлюзовою камерою та давав можливість встановити зв'язок з корабельним комп’ютером через внутрішню комунікаційну систему. На жаль, це були усі можливості, які можна було виконати через це з’єднання, але він сподівався, що цього виявиться достатньо для того, щоб потрапити всередину корабля.  
Ярослав впритул наблизився до обшивки, прилеглої до дверей, та за зрозумілими йому позначками у світлі ліхтарів скафандра відшукав невелике ромбовидне заглиблення, до якого підніс праву руку та приклав тильною стороною рукавиці скафандра, на якій знаходився ромбовидний жетон доступу до інформаційних мереж корабля. Такі вмонтовані жетони були на кожному скафандрі, що дозволяло швидко  і без перешкод отримувати доступ. Жетон увійшов точно в паз і відразу ж відчинився невеликий отвір, прикритий до цього часу броньованою пластиною. Очам відкрився простий роз’єм комп’ютерного підключення. Коваль витягнув кабель, захований на лівій руці біля пульта керування і приєднався до роз’єму. На екрані, внизу шолома, миттєво засвітився вогник, підтверджуючий підключення, та замигтіли дані про стан шлюзової камери. Найгірші його побоювання справдилися - у камері був відновлений атмосферний тиск.
  Залишався тільки другий варіант, і потрібно було  апелювати до навігатора, щоб він виконав свої функції, пов’язані з захистом членів екіпажу. Ярослав задіяв обидва канали зв’язку з комп’ютером корабля.
- ЕЛАС, прибув на місце. Прошу відчинити двері шлюзової камери.
Відповіддю йому була тиша і тільки тихий фоновий шум підтверджував, що зв'язок працює. Для контролю Ярослав поглянув униз гермошолома на внутрішні показники роботи пристроїв скафандра. Так, обидва канали  зв'язку з кораблем працювали повноцінно, всі системи також функціонували. Він кинув погляд на покази запасів кисню: його залишалося на шість з половиною годин роботи космонавта в нормальних умовах без усіляких фізичних навантажень.
- ЕЛАС, це командир космічного корабля “Марс-1”  Ярослав Коваль. Вимагаю негайно вийти зі мною на зв'язок. Ігнорування цього наказу буде розцінене мною як непокора.
Тиша...
Тільки через хвилину пролунала відповідь:
- На зв’язку комп’ютерний навігатор космічного корабля “Марс-1” ... Командире, які існують скарги відносно моєї роботи?...
- Негайно доповісти причини блокування шлюзової камери та недопущення мене всередину корабля!
- Виконую директиву, закладену в мою основну пам'ять.
Ярославу від обурення і здивування просто перехопило подих. Він, майже не контролюючи себе від люті, викрикнув у ефір цілий каскад запитань: 
- Яка директива?! Що за вказівка?! Звідки вона у тебе з’явилася?! Чому мені про неї нічого не відомо?! Зараз же доповідай текст цієї клятої директиви!!!
Через секундну заминку у шоломі пролунав рівний голос комп’ютерної системи:
- ДИРЕКТИВА SNT-98K-0786F: 
“При найменшій можливості фізично усунути екіпаж “Марс-1”  у повному складі, видати усе за випадковість... Після цього в автоматичному режимі  при збереженні радіотиші продовжити політ до Марса... При досягненні цілі, вийти на стабільну орбіту навколо Фобоса і очікувати подальших наказів... Доступ до своїх мереж надавати тільки під певний кодований сигнал”. Далі ідуть технічні параметри орбіти, кодований сигнал та інші дані, до яких доступу у вас, командире, немає.
Ярослав ошелешено прохрипів у комунікатор:
- Ще одне запитання... Коли була активована директива?
- Файл  SNT-98K-0786F був активований 13 грудня 2020 року о 13 годин 13 хвилин 13 секунд за корабельним часом...  
Ярослав голосно зареготав. У нього розпочиналася істерія. Він гідно оцінив цей чорний гумор часу активації, як він був упевнений, цієї вірусної програми. Файл був уведений у дію п’ять днів назад, тобто всі ці катастрофічні події були сплановані їхнім навігатором: загибель його товаришів, втрата зв’язку із Землею, і в кінці-кінців, навіть те, що він залишився живим. Тепер йому став зрозумілим увесь сценарій цього жахливого задуму: ЕЛАС свідомо дозволила, щоб метеорит потрапив у ілюмінатор рубки керування кораблем саме у той час, коли там знаходився весь екіпаж, і скоріш за все, навіть скоригувала просторове розміщення корабля так, щоби ілюмінатор знаходився у напрямку вектора руху метеорита, для обчислювальних можливостей комп’ютерного навігатора “Марс-1”  це не було складним завданням. 
Тепер стало зрозуміло, що Ярослава комп’ютер залишив живим тільки для того, щоби він вийшов у відкритий космос і усунув наслідки катастрофи, а вже потім його, як непотріб можна було просто залишити назовні повільно помирати від браку кисню. Його використали як одноразовий механізм, вижали як лимон і викинули за борт.
На очах Коваля виступили сльози, але плакав він не тільки від жалю над своїм безпомічним станом, йому знову прийшли на згадку усміхнені обличчя екіпажу першого міжпланетного космічного корабля “Марс-1” , фото яких завжди знаходилось у його каюті поряд з фотознімками рідних людей. Тепер їхні мертві, пошматовані вибухом та декомпресією тіла безпомічно плавали у вакуумі рубки керування. 
Заради чого потрібно було знищувати його колег - цвіт людства? Вони ж летіли з мирною місією і хотіли врятувати людство, віднайти нову домівку та розширити межі присутності  “homo sapiens” у Сонячній системі. Що у цих бажаннях було крамольного? Хіба за це знищують так безжально і холоднокровно?
Ярославу було цілком зрозуміло, що їхній комп’ютерний навігатор став іграшкою, інструментом у чиїхось безжальних руках і просто виконав чийсь далекоглядний план. Це не була звичайна атака хакерів, таку спецоперацію могли провернути тільки люди, які мали великі кошти, владу та відповідні структури, що були спроможні ввести в пам'ять навігатора, що була під найвищим захистом, кодований файл та активувати його у потрібний час. 
З тексту, зачитаного ЕЛАС, випливало, що корабель, законсервований на орбіті Фобоса, з часом повинен був прийняти на борт чужинців, що будуть використовувати його на свій розсуд. Логічним висновком було і те, що десант чужинців на борт “Марс-1”  планувався після прибуття на орбіту Марсу основних транспортів з переселенцями із Землі, в іншому випадку ці кораблі виявили б його першими, тому зникав увесь сенс цієї жахливої затії. 
Наступними космічними кораблями, що стартували після них з Землі, були два апарати з Росії і Китаю, але китайців Ярослав відкидав, оскільки у них нещасливою вважається четвірка і тому час активації вірусної програми “нещасливої тринадцятки” найвірогідніше вказував на братів-слов’ян.
Після такого висновку цей жахливий план видався Ярославу ще більше підлим та підступним. Як могли так учинити люди, які роками співали єлейними голосами про братні відносини, про спорідненість ідеалів? Невже бажання правити іншими народами та бути гегемоном у всіх діяннях будь-якими засобами виправдовує вбивство людей?
Про це повинні дізнатися на Землі, вбивці мають відповісти за все!!!    
Поступово, коли стан безпорадності та істерії відійшов на задній план, Ярослава почало переповнювати почуття всеосяжної ненависті до людей, що використали екіпаж міжпланетного корабля як пішаків у партії в шахи, і коли вони вже не були потрібні, з легкістю списали їх у розряд запланованих втрат. Він відчув, що ненависть, яка переповнювала його, була такою ж безмежною, як і всесвіт, що оточував його зі всіх сторін. Це почуття випалювало його зсередини, перетворювало його із звичайної людини на бездушний механізм, основною ціллю якого була помста цим безпринципним звірам у людській подобі.
Цей стан пішов на користь Ярославу.
В організм потрапила велика доза адреналіну, що миттєво розвіяла паніку і змусила його взяти себе в руки, вимагаючи активних дій. Голова проясніла, думки стали чіткими і цілеспрямованими. 
“Я повинен залишитись живим за будь-яку ціну і донести цю інформацію до ЦУПу, - як набат билася думка у його голові. - Люди повинні дізнатись про те, що тут трапилось!”
За п’ять хвилин у його голові визрів план, що давав йому хоча б примарний, але шанс на перемогу у цій боротьбі з бортовим комп’ютером за власне життя.
“Ні... Мене ще рано скидати з рахунків, я їм ще покажу, на що спроможні нащадки українських козаків”, - зі злістю і ненавистю подумав Ярослав. 
Насамперед він віддав розпорядження комп’ютеру скафандра:
- CCS-7! Активую протокол найвищого рівня захисту та твоєї цілковитої автономності від інших комп’ютерних систем. Припинити усі комунікаційні перемовини з кораблем, вихід інформації від тебе - нульовий. Відімкнути радіомаяк та дотримуватись абсолютної радіотиші. Максимально мінімізувати тепловий шлейф. Перевести усі системи на найжорсткішу економію енергоресурсів.
- Прийнято,- лаконічно відповіла сухим, модульованим голосом кіберсистема скафандра.  
Тепер захисним системам корабля було майже неможливо відслідковувати його місцезнаходження, так як “Марс-1”  не був військовим кораблем і всі його системи були зорієнтовані на об’єкти, що несли загрозу з глибин космосу, тому зараз Ярослав знаходився у мертвій зоні для усіх датчиків протиметеоритної безпеки.
Перевіривши своє спорядження і надійність кріплення кевларового фала, Ярослав відштовхнувся від палуби, водночас увімкнувши реактивний ранець...


РОЗДІЛ IV
Боротьба за життя

Відкритий космос... Міжпланетний космічний корабель “Марс-1” ...

Ярослав цілеспрямовано рухався понад надбудовами корабля, оминаючи вірогідне розміщення датчиків захисту, розташування яких вивела на внутрішній дисплей обчислювальна система скафандра, та тримаючи курс у хвостову частину, де в районі вантажного відсіку знаходилась його єдина надія на порятунок - посадковий модуль. Він розраховував на те, що в умовах ненадходження від нього ніякої інформації, ЕЛАС буде виконувати закладену в неї вірусом програму, а не перейматися обрахунком його подальших кроків. Його надією на виконання задуманого плану була раптовість і статична незмінність усіх основних програм, закладених у космічний навігатор.
Під час руху до модуля він був змушений один раз приземлитись на обшивку корабля, щоби поміняти використану міні-лебідку на іншу. Хоча він сподівався, що зможе потрапити всередину корабля через посадковий модуль, але на всякий випадок він залишав шлях до зворотного відступу.
Ракетний ранець він вмикав економно і дозовано для того, щоб не видати своє місцезнаходження, на щастя, досвід користування ранцем у нього був достатнім.
Навколо нього розкинулись краєвиди космосу, але він не мав часу милуватись ними, зосередившись на виконанні своєї місії і прагнучи тільки одного: помститися людям, що відтепер стали його одвічними ворогами. Ярослав розумів, що це тільки початок, на цьому ці нелюди не зупиняться і надалі будуть сіяти навколо себе смерть і знищення, застосовуючи весь арсенал доступних їм засобів, не спиняючись ані перед нормами моралі, ані перед простим милосердям. Вони користувались давнім прислів’ям: “Для досягнення мети усі засоби дозволені”.
Призвичаївшись до скафандра та умов пересування в ньому, Ярослав через півгодини досягнув сховища посадкового модуля. 
Це був півсферичний виступ діаметром близько 50 метрів на тілі корабля,  що насправді являвся створами стартового комплексу, через які модуль виходив у відкритий космос та під яким  знаходився такий бажаний для нього і на цей момент недосяжний космічний апарат. 
Підпливши впритул до невисоких поручнів, що оточували створи з усіх боків, Ярослав зорієнтувався і рушив до місця, де знаходився роз’єм ручного керування механізмами стартового комплексу. Віднайти його не складало труднощів. Кому, як не йому, пілотові цього модуля, знати усі можливі доступи до нього? Це було його господарство, у якому він орієнтувався із закритими очима та знав його досконало.
Хвилюючись, Ярослав глибоко вдихнув і рефлекторно затамував подих.
Зараз будуть підтверджені або спростовані його розрахунки і сподівання. Попри те, що його супротивником була найсучасніша електронна  система, Ярослав надіявся на її жорстко фіксовані програми діяльності. Так, в основу навігатора була введена вірусна програма, що частково змінила його пріоритети, але базові параметри для підзвітних систем і самої ЕЛАС щодо повноцінного існування корабля залишились незмінними.
Тому, якщо він не зміг відчинити шлюзову камеру у зв’язку із тим, що там була відновлена атмосфера, у стартовому комплексі постійно панував вакуум, і це не давало жодного приводу електронній системі вантажного відсіку блокувати відкриття створів, по крайній мірі, таке блокування вступало у протиріччя із закладеними в нього програмами. Таку команду після аналізу ситуації могла дати тільки “інфікована” вірусом ЕЛАС, а це дорогоцінні секунди, що дадуть йому шанс прослизнути всередину ангара та врятувати життя.
 Початковим проектом корабля взагалі передбачалося, що посадковий модуль буде знаходитись на поверхні “Марс-1” , надійно пришвартований до його поверхні. Противники такого розташування  висунули аргументи, що у такому випадку, під час довготривалої подорожі та посадки міжпланетного корабля можливе значне  пошкодження єдиного засобу, за допомогою якого передбачалася розвідка планети і у критичній ситуації проведення різноманітних рятувальних робіт як у космосі, так і в межах атмосфери Марсу. Це могло б паралізувати виконання запланованих робіт та звести усю місію нанівець, тому був реалізований компромісний варіант, коли модуль знаходився під надійним захистом рухомих створів композитного матеріалу, а в приміщенні, де він знаходився, задля економії дорогоцінного кисню не було атмосфери.
Бум... Бум... Бум... - Ярослав відчув у скронях голосний гул крові, що прискорено рухалася, гнана по венах розтривоженим серцем. 
“Потрібно заспокоїтися і взяти себе в руки”, - подумав Ярослав. Підходив момент, коли тільки його розум і швидка реакція допоможе йому у двобої з електронним супротивником.
Він декілька разів глибоко вдихнув повітря і закрив очі. Відсторонившись від усіх проблем та пережитих перипетій, уявивши себе лежачим у лузі серед волошок під привітним сонцем на рідній українській землі, Ярослав поступово заспокоївся. 
Відкривши очі, він побачив на дисплеї скафандра, що його життєві показники стабілізувалися і увійшли в норму, запасу кисню у нього залишилось на п’ять годин. 
“Все, пора... Досить прохолоджуватись”, - дав собі подумки наказ Ярослав.
- CCS-7! Після підключення до комп’ютерної мережі вантажного відсіку негайно давай сигнал на відкриття створів стартового комплексу з одночасним блокуванням усіх комунікаційних мереж доступу до затворного механізму. Пріоритет блокування найвищий, на нього кинути всі свої ресурсні резерви і намагатися будь-якою ціною утримати сигнал на відкриття якнайдовше!
- Ввідна прийнята... Зміну пріоритетів зафіксовано, - пролунала відповідь його електронного союзника.
Ярослав розумів, що комп’ютерні потужності його скафандра сміховинні у порівнянні із можливостями ЕЛАС і що таким чином він може взагалі дощенту спалити його електронну систему, але у нього не було іншого вибору - він ставив у цій грі, де ставкою було його життя, всі свої ресурси, що були підзвітні йому і керувався у цьому випадку принципом: “Або пан - або пропав”. Проте, в кінці-кінців, яка різниця: або він загине він несправного скафандра зараз, або ж від нестачі кисню через п’ять годин.
Ярослав з'єднав невеликим кевларовим фалом усі непотрібні йому пристрої докупи і прикріпив їх за допомогою карабіна до поручнів. У цій ситуації вони тільки заважатимуть і обмежуватимуть  його маневреність у ситуації, де ціна перемоги буде вимірюватись долями секунди.    
Зосередившись, він повторив процедуру, яку вже робив біля шлюзової камери: у невелике ромбовидне заглиблення підніс праву руку та приклав до заглиблення тильну сторону рукавиці скафандра, на якій знаходився ромбовидний жетон доступу до інформаційних мереж корабля. Відчинився отвір, ідентичний попередньому, і Ярослав миттєво з’єднав скафандр із роз’ємом за допомогою кабелю. 
Перед лицем замерехтіли дані, що підтверджували доступ електронної системи скафандра до комунікацій затворного механізму, але нічого не відбулося. Раптом, через декілька секунд, Ярослав помітив, що створи ледь здригнулися і почали розкриватися.
- Є контакт! - не втримавшись, вигукнув уголос Ярослав.
Але святкувати перемогу було ще зарано...
Показники дисплея зненацька ніби збожеволіли і почали стрибати від максимально можливих параметрів до майже нульових - це ЕЛАС розпочала контратаку, намагаючись втрутитись і захопити контроль над протидіючим їй механізмом.
- Ну, дорогенький ти мій, витримай, не здавайся, - шепотів Ярослав побілілими губами, не відчуваючи, що на прокушеній нижній губі проступила кров. Вся його увага була зосереджена тільки на створах, що розчинилися на півметра і поступово відкривались і надалі. 
- Господи, допоможи мені, - благав він, а на помертвілому обличчі жили тільки очі, що невідривно стежили за безкінечно повільним розширенням отвору. 
Нарешті, через дві хвилини, що здалися йому годиною, щілина стала такою, що через неї можна було проникнути всередину ангара. 
Раптово Ярославу здалося, що він почув високий агонізуючий звук, який, маючи багату уяву, можна було прийняти за крик болю, але ні, це в одну мить зупинились усі механізми скафандра, і він опинився в абсолютній пітьмі. Відімкнулося все: регенерація і надходження кисню, обігрів, ліхтарі, керування ранцем. Та що там говорити, електронна система скафандра взагалі відімкнулася або перегоріла і він тепер був сліпий і глухий ...
 Це був кінець усьому. ЕЛАС миттєвим потужним виплеском інформаційного сигналу, що в один момент у десятки разів перевищив скромні можливості  кіберсистеми його скафандра, пробив захисну систему  CCS-7 та буквальним чином переповнив його ресурсні можливості гігабайтами інформації та директивами про підпорядкування корабельній комп’ютерній мережі - це, перевантаживши, “вбило”  його. Не допоміг ані захист, ані фільтри комунікаційних мереж, що скоріш за все були відключені цим бездушним і жорстоким противником ...
Рефлекторним рухом Ярослав висмикнув кабель із роз’єму, підсвідомо роз’єднуючи систему скафандра з його віртуальним убивцею.
Секунда... Дві... Три... Чотири...
Зненацька, неначе господнє  світло осяяло його - це ожив, перезапустившись, комп’ютер скафандра. Правда, більшість його індикаторів горіли рубіновим світлом, що сигналізували про роботу CCS-7 в аварійному режимі на межі своїх можливостей. Чотири з п’яти мікропроцесорів згоріли і не підлягали відновленню, п’ятий мікропроцесор “дихав на ладан”, але забезпечував життєдіяльність людини.
Але це все були дрібниці, головним зараз було встигнути проскочити в отвір, що знову почав зачинятися. 
ЕЛАС не хотіла дати йому жодного шансу на перемогу... 
Ярослав миттєво зорієнтувався у просторі, відштовхнувся від палуби, водночас увімкнувши реактивний ранець, і як ракету спрямував своє тіло у щілину створів...

*       *       *
 Вже через декілька секунд він шулікою влетів під купол ангара, відчуваючи, що його розривають емоції і серце в будь-яку мить здатне вискочити з грудей. Ризикуючи дістати значні пошкодження від зіткнення з модулем, так як імпульс, що надав йому реактивний струмінь розпечених газів, був максимальний, Ярослав притьмом розвернувся у невагомості і послав у простір гальмівну порцію струменів. Цього виявилося достатньо, аби врівноважити обидва поштовхи, і він завис у декількох метрах від створів цього пристанища. 
З п’ятнадцятиметрової висоти у світлі знову працюючих ліхтарів відкривався вид на посадковий модуль, що впевненим монолітом височів у центрі стартового майданчика. Його дископодібний сорокаметровий корпус грів очі Ярославу, оскільки за допомогою нього можна було вирішити проблему, що виникла з комп’ютерною системою корабля.
Враз боковим зором він помітив якусь зміну в навколишньому середовищі - це створи перестали зачинятися і після секундної заминки їхні механізми перейшли на реверс, відчиняючись навстіж. Майже одночасно стартовий майданчик і сам посадковий модуль із шлюзовим перехідним тамбуром, що сполучав його з приміщеннями корабля, дозволяючи без герметизації скафандрів переправлятися з корабля на модуль, освітилися  потужними вогнями, що свідчили про початок якихось процесів, що розпочалися навколо.
“Це передстартова підготовка модуля, - з жахом подумав Ярослав. - Все вказує на те, що ЕЛАС готує аварійний старт модуля, спрямувавши його подалі від корабля, де я ніяким чином не потраплю на його борт. У мене в резерві максимум десять хвилин!”
Гонитва за виживання продовжувалася...
Більше не роздумуючи ані секунди, він ринувся вниз, спрямувавши свій політ у діаметрально протилежну сторону від шлюзового рукава, де, як він знав, знаходиться аварійний люк посадкового модуля. Краєм ока він побачив, що передстартові процеси йшли повним ходом, і подумки молив Господа, щоби у цей момент не “здох” єдиний напівживий мікропроцесор, що працював у його скафандрі, віддаючи всі свої підпалені ресурси для виконання завдань, що поставив перед ним його господар та базові програми життєзабезпечення людини.   
Поспіхом, не розрахувавши імпульсу, він ледь не пролетів повз майданчик, що знаходився перед аварійним шлюзом, але згрупувавшись, йому вдалося схопитись однією рукою за поручні, що оперізували його. Плавно погасивши інерцію, Ярослав підтягнувся до корпусу модуля. 
Він майже досягнув своєї цілі, але його чекала найвідповідальніша частина реалізації задуму. Задіявши гекоринги, він встав ногами на невеликий виступ, втоплений у корпус. Присівши на одне коліно, він уже звичним рухом відчинив невелику панель керування механізмом відкриття шлюзової камери посадкового модуля за допомогою ідентифікаційного жетона. На відміну від попередніх панелей, тут, окрім комп’ютерного роз’єму, знаходилась також проста цифрова клавіатура введення коду доступу.  
Але раптом тут трапилось те, чого він уже давно підсвідомо очікував: останній, п’ятий мікропроцесор “віддав Господу душу”. Ярослав був психологічно готовим до цього, тому навпомацки зняв заздалегідь приторочений до пояса невеликий потужний  ліхтар. Тепер у нього залишилось максимум на 3-5 хвилин для дихання того кисню, що був усередині скафандра, потім - страшна смерть від задухи. Термозахист скафандра також повинен був витримати тільки цих декілька хвилин і зберегти температуру, сприятливу для життя людини, тому йому не можна було гаяти ані секунди. 
Підсвічуючи ліхтарем, Ярослав швидко набрав комбінацію символів, що давали команду на відмикання аварійного люка, і з острахом та надією почав чекати на результат. Попри всю свою впевненість, що ЕЛАС не має можливості заблокувати відмикання люка із використанням аварійного коду доступу, він вже ж з острахом  побоювався, що його безжальний ворог, запрограмований на його смерть, віднайде можливість не допустити його всередину апарата.
Всі його побоювання виявилися безпідставними і через декілька секунд спрацювала система затворного механізму, гідравліка  відчинила люк убік.
Не гаючи дорогоцінного часу, Ярослав тієї ж миті кинувся у відчинений люк, ледь не перечепившись об високий комінгс. Кулаком він ударив по сенсорній клавіші, запускаючи процес закриття люка і відновлення атмосфери, придатної для дихання людини. Одночасно розпочався аналіз приміщення шлюзової камери на предмет виявлення небезпечних вірусів і мікроорганізмів та у випадку їхньої наявності, повного знищення за допомогою іонізуючого випромінювання і обеззаражуючої хімічної повітряно-крапельної суміші. У цей момент рекомендувалося не знімати скафандр, що було зумовлене загрозою життю космена.  
Увійшовши всередину шлюзової камери, Ярослав відчув задуху і з зусиллям зробив черговий вдих. Незважаючи на економне використання ним залишків кисню, атмосфера скафандра занадто збагатилася вуглекислим газом і можна було з упевненістю казати, що він дихав уже не киснем, а вуглекислим газом із домішками кисню. У вухах у нього лунав постійний шум, серце несамовито калатало, намагаючись забезпечити організм достатньою кількістю кисню, ноги налилися свинцевою втомою, очі мимохіть закривалися...
Запаси витривалості організму, що на протязі багатьох годин знаходився у стані постійного стресу, вичерпалися і останньою краплею була нестача кисню, тому, рятуючи його від перевантаження, мозок Ярослава намагався втекти в таку “рятівну” непритомність. З усіх сил він силувався утриматись на межі свідомості та безпам’ятства, зосереджено дивлячись тільки на світловий індикатор завершення усіх процедур, очікуючи, коли рубінове світло заміниться довгоочікуваним зеленим вогником.
Нарешті настала довгождана мить і люк, що вів усередину посадкового модуля, з тихим гулом від’їхав убік. Ярослав, заледве зберігаючи свідомість, мерщій відчинив забрало гермошолому і з насолодою вдихнув на повні груди, відчуваючи прохолодне, трохи гіркувате, із запахом ліків після дезінфекції повітря. У голові поступово почало прояснюватися: зір сфокусувався, предмети відновили чіткість і глибину.   
Коваль відштовхнувся від палуби і влетів всередину апарата, опинившись у невеликому білосніжному коридорі, що розгалужувався на три боки, освітлений ритмічними сполохами аварійного освітлення. З системи оповіщення монотонно бубоніла електронна система модуля:
- Аварійна ситуація на “Марс-1” ... Екстрений старт модуля... Перевірка всіх систем буде закінчена через три хвилини... Екіпажу модуля терміново зайняти місця у протиперевантажувальних ложементах... Через дві хвилини розпочнеться передстартовий відлік... - і так без перерви, тільки щоразу тривалість часу до старту невблаганно зменшувалась.
   Не роздумуючи ані секунди,  він повернув наліво, прямуючи в рубку керування модулем. Через півхвилини він уже знаходився на місці. Рубка була невеликою, овальної форми і вся захаращена різноманітними приладами. Перед консоллю керування знаходились великі оглядові екрани, на які при бажанні за допомогою зовнішніх і внутрішніх відеокамер можна було вивести будь-який сектор простору як назовні, так і всередині модуля. На цей момент вони темніли чорними прірвами неактивованих екранів. Біля пульта знаходились три масивні ложементи, що при значних перевантаженнях за допомогою гідравлічних компенсаторів забезпечували достатньо комфортні умови для космонавтів, що пілотували модуль. 
Ярослав, не знімаючи скафандра (на це просто не вистачало часу) та не сідаючи у ложемент, миттєво опинився біля консолі керування і його пальці, незважаючи на товсті рукавички, забігали по клавіатурі та сенсорних перемикачах. 
На екрані висвітилось завдання, дане системі модуля корабельним навігатором. Далеченько ж  відправляла ЕЛАС модуль. Завдання було простим: здійснити старт і тримати курс 90 градусів курсові “Марс-1”  аж до повного використання запасів палива для двигунів. Після цього очікувати подальших інструкцій, яких, зрозуміло, ніколи вже б не надійшло. Це був би “шах” і “мат” для Ярослава, модуль у цьому випадку перетворювався на літаючу домовину і космен у цьому саркофазі, помираючи повільною смертю, відправлявся у безкінечну мандрівку космічним простором, загубившись у ньому довіку. 
Цього аж ніяк не можна було допустити, до старту залишались лічені секунди. Нарешті Коваль увів всі потрібні коди, що передбачали перевід керування комп’ютером модуля в голосовий режим та підпорядкування його пілотові, що у цей момент знаходився в рубці керування апарата і гучним голосом, що зривався від хвилювання, прокричав:
- MCS-2! Я Ярослав Коваль, член екіпажу “Марс-1” , беру керування посадковим модулем на себе... Відбій передстартовим приготуванням... Аварійний режим степені “абсолют”. Перевести системи модуля в режим автономності, комп’ютерні комунікаційні мережі з “Марс-1”  повністю блокувати, керування всіма процесами на модулі перевести із загальнокорабельної на локальну мережу... Найвищий захист усіх мереж від зовнішніх посягань... 
- Нові ввідні прийнято... Старт зупинено... Пріоритет ранжирування MCS-2 найвищий, - відповів на його тираду спокійний голос кіберсистеми модуля. 
Ярослав знесилено опустився в центральний ложемент пілота. Це ще не був кінець протистояння людини і комп’ютера, але він отримав короткий перепочинок і своє майбутнє вже не уявляв у таких похмурих, похоронних тонах, як на початку цієї дуелі.   
ЕЛАС буде значно складніше, а скоріш за все і майже неможливо розправитися з комп’ютерною системою модуля, так як це вона зробила з електронною системою скафандра. Потужності MCS-2 були у десятки разів більші і її тридцяти мікропроцесорів було цілком достатньо аби протистояти навігаторові корабля, тому Ярослав дозволив собі скинути непрацюючий скафандр і перевдягнутись у менш захищений, але значно зручніший у користуванні  гермокостюм. Його він дістав з шафи, що  знаходилась біля входу в рубку і де у скаф-захватах висіли три таких комплекти. При виникненні потреби у важкому повноцінному скафандрові, його без проблем можна було знайти біля шлюзової камери модуля.  
   На перевдягання у нього пішло близько півгодини. Під час цих процедур він нарешті побачив себе у дзеркалі за останні 9 годин цієї безумної гонитви і був шокований. Усе його темне волосся посивіло, на чолі з’явилися глибокі вертикальні зморшки, лице набрало виразу відчайдушної рішучості - це було обличчя людини, якій уже нічого втрачати. Він з відразою зачинив двері шафи, наче відганяв від себе незнайоме видіння, і знову попрямував до консолі керування посадковим модулем.
Зручно розташувавшись у головному ложементі пілота він приступив до останнього етапу своєї боротьби з космічним навігатором “Марс-1” .
Він зняв з шиї невеличку флешку, що постійно висіла у нього на шиї в герметичному чохлі і була в кожного члена екіпажу. На ній зберігались коди, що давали доступ до програм, які могли кардинально впливати на ЕЛАС. Японські розробники передбачили вірогідність того, що внаслідок дії вірусних програм, попри усі заходи комп’ютерної безпеки, головний кластер програм ЕЛАС може почати “сипатися”, незважаючи на всі дублюючі системи. На цей випадок кожний місяць в автоматичному режимі відповідна програма створювала образ навігатора та зберігала його на жорсткому носієві, через місяць вона перетирала старий образ та зберігала на його місці нову копію. 
Власне, коди цієї флешки і давали можливість перезавантажувати “особистість” ЕЛАС на її образ місячної давнини з головних консолей доступу до електронних систем MCS кожного відсіку, в тому числі і з рубки керування посадковим модулем. 
Ярослав з самого початку невипадково намагався дізнатися час активації вірусного файлу, і це давало йому надію відновити контроль над навігатором і всіма системами корабля. Звичайно, був ризик втрати певних даних і розрахунків, проведених системою за цей час, але обчислювальні можливості ЕЛАС могли швидко надолужити втрати, та і другої альтернативи, щоб перемогти і знову повернути дієздатний навігатор до роботи Ярослав просто не знав. 
Якби був зв'язок із Землею, тоді б, звичайно, фахівці віднайшли інший шлях, а так...
Ярослав без вагань встромив флешку в роз’єм: на головному моніторі висвітилося повідомлення повноцінного підключення нового пристрою до комп’ютерної системи посадкового модуля. Розкривши віконце флешки, Ярослав побачив ряд ярликів, що запускали певні програми і, відшукавши невелике зображення, що було схоже на скриньку з перехрещеними стрілами блискавок, зініціював запуск програми.
 Програма самостійно ввела потрібні коди, відкрила необхідну програму та підтвердила допуск до переустановлення образу. Це підкріпило його надії і сподівання на те, що рівень  доступу цих кодів і програм неспроможна заблокувати ЕЛАС. Програми були вбудовані в саму основу навігатора і намагання їх вилучити або зруйнувати призвело б до повного паралічу роботи комп’ютерної системи. 
Подумки прочитавши молитву, Ярослав нажав клавішу на клавіатурі, що розпочинала процес і промовив:
- Поїхали...
Переустановлення збереженого образу ЕЛАС розпочалося, у зв’язку з великим обсягом даних для завершення операції  потрібно було близько двох годин. Усі  електронні  системи, підзвітні  навігаторові “Марс-1” , працювали автономно у звичному режимі, забезпечуючи повноцінну діяльність всього корабля. 
Ярослав згадав, що у нього в роті близько десяти годин не було навіть макової росинки і відчув шалений голод. Організм потребував відновлення сил. Ще раз кинувши погляд на консоль керування модулем і пересвідчившись, що все під контролем, він скомандував:
- MCS-2! У випадку будь-яких змін негайно інформувати мене, - і отримавши підтвердження від комп’ютера,  попрямував у коридор, де біля рубки знаходилось приміщення, у якому розміщувався кухонний комбайн, різне резервне обладнання та недоторканий запас.
Уже через п’ятнадцять  хвилин він знову сидів у пілотському ложементі і з апетитом наминав їжу, запиваючи її своїм улюбленим яблучним соком із пластикової пляшки. Попри усі негаразди і пережиті стреси, життя тривало, і тепер тільки від його морального і фізичного стану залежало, як закінчиться місія “Марс-1” .
     Поївши, він закрив очі і доклав зусиль, щоби заснути, але перед внутрішнім зором постали обличчя загиблих товаришів, щасливе усміхнене лице Джулії... її розтерзане тіло, безумна гонитва коридорами корабля, завертівся вир безкрайнього космосу... і він не відчув, як провалився в цю бездонну прірву, осяяну тисячами зірок...


*       *       *

Його розбудив безперервний сигнал, що свідчив про виконання завдання, покладеного ним на кіберсистему модуля. Поглянувши на монітор затуманеним, сонним поглядом, Ярослав побачив, що переустановлення було виконано успішно і ЕЛАС повинна знову стати колишнім, надійним космічним навігатором із відновленими програмами, що не були спотворені підступним вірусом.
Але водночас, потрібно було негайно, допоки він знову не активувався, знищити файл з вірусною програмою, що була встановлена невідомими в базові програми ЕЛАС. Встановити, хто ж був тим лиходієм, що замислив такий жахливий план, було завданням МААГу.
- MCS-2, надати мені доступ до корабельних  мереж та встановити комп’ютерний канал зв’язку з навігатором “Марс-1” , - впевнено сказав він. Давати накази, впливати на електронні системи і мати доступ до ЕЛАС він міг і з рубки керування модулем. За допомогою своєї флешки він відкрив комп’ютерну програму, що дозволяла напряму давати завдання навігатору. В пошук він увів назву файлу SNT-98K-0786F, що пам’ятав з розмови ЕЛАС, яка відбулась під час його протистояння. Ще на початку цих жахливих подій він свідомо витягнув цю інформацію з навігатора, що зараз стала йому в нагоді. Тепер, коли він знав назву вірусного файлу і час активації, знешкодити його було елементарною справою.
Через декілька хвилин висвітився позитивний результат, що вказував на розташування файлу в кореневих програмах ЕЛАС. Ярослав увів нове завдання самому навігатору, що мало на меті “безболісне” для кіберсистеми корабля знищення цього файлу та детальне сканування усіх без винятку програм, що могли мати відношення до цього файлу. Але насамперед він скопіював цю вірусну програму на окремий носій. Вивчення її могло дати багато інформації фахівцям з МААГу про тих, хто розробляв цю міну сповільненої дії. 
“Нехай специ розберуть кожний байт інформації та вичислять цих нелюдів, - з ненавистю подумав Ярослав, - вони повинні сповна відповісти за свої злодіяння”.
Через хвилин двадцять антивірусні програми електронної системи “Марс-1”  успішно знищили вірусний файл і всі “хвости” та згадки про нього в програмах навігатора.
Із загрозою комп’ютерної “хвороби” було покінчено. Час було зайнятися нагальними справами, що поставали перед ним у світлі нової ситуації, так як ЕЛАС не мала даних про події, що трапились на протязі місяця і потрібно було знову встановити свій статус, як командира корабля.
- MCS-2! Відкрий звуковий канал зв’язку з ЕЛАС...
- Канал відкритий.
- ЕЛАС! Я член екіпажу космічного корабля “Марс-1”   Ярослав Коваль. На кораблі трапилась масштабна аварія, дані про неї можеш почерпнути з баз підзвітних тобі систем. Увесь екіпаж, окрім мене, загинув, включаючи командира Андре Мітчелла. У зв’язку з таким станом речей, беру командування міжпланетним кораблем “Марс-1”  у свої руки. Доповісти про фіксацію цього наказу в твоїй базі.
- Командире, наказ прийнято... Ваші командирські повноваження підтверджую...
- Негайно відновити втрачені дані та терміново встановити канал зв’язку із Землею.
- Прийнято.
Ярослав закінчив діалог з навігатором і тільки зараз помітив, що з силою вп’явся побілілими пальцями в підлокітники ложемента. Підсвідомо він очікував, що ситуація, як у кошмарному сні повториться наново і ЕЛАС знову вийде з-під контролю, тому мимохіть дослухався до всіх відповідей навігатора і ловив кожну модульовану інтонацію кіберсистеми, разом з тим розуміючи, що через штучний голос цього не зрозумієш. 
І хоча здоровий глузд говорив про те, що вже все гаразд, він тримався насторожі. Гермокостюм він вирішив поки що не знімати, єдине, що він собі дозволив - не герметизувати забрало гермошолому. І хоча він відчував більший дискомфорт, аніж у одному комбінезоні, все одно, до повної впевненості в стабілізації ситуації Ярослав залишався в підвищеній степені готовності. Його напругу могло зняти тільки встановлення зв’язку з ЦУПом і передача всієї інформації на Землю. До цього часу він вирішив бути одягненим у легкий скафандр та знаходитись у надійному посадковому модулі, звідки міг повноцінно керувати космічним кораблем та всіма його системами. Тільки після перемовин із Землею він міг упевнитися, що з космічним навігатором усе гаразд, загроза повторення ситуації знята. Після цього можна буде вийти зі свого добровільного ув’язнення у загальні приміщення корабля, тому, поки що він швидко готував пакет інформації для Землі, де були висвітлені події останніх годин, збережений вірусний файл та його здогади стосовно того, хто стоїть за цією спецоперацією. 
Що це була запланована диверсія, а не проста атака хакерів чи чийсь невдалий жарт, який обернувся трагедією, Ярослав був упевнений. У доповіді на Землю він сформував свої аргументи та докази того, що за цим стоїть Російська Федерація і до цього причетні люди з великими владними повноваженнями. Це була його особиста думка і переконання, а фахівці МААГу нехай шукають підтвердження або спростування цієї здогадки. Він єдиний з членів екіпажу “Марс-1” , що залишився живим після реалізації цього диявольського плану та вів нерівну партизанську війну з потужним комп’ютерним комплексом, якому були підвладні всі технічні засоби корабля. І якби не його холоднокровність та наполегливість у досягненні перемоги над навігатором, організатори диверсії досягли б своєї мети. 
Він, як єдиний свідок і учасник подій, мав повне право на свою власну думку, що сформувалася у нього як на підставі реальних фактів, так і своїх суб’єктивних роздумів. 
За справами і нелегким для нього аналізом подій час летів непомітно і Ярослав, заглиблений у себе, здригнувся від несподіванки, коли пролунав голос навігатора:
- Доповідаю: поновлення даних закінчено, втрачені обчислення проведені... Відновлено стабільний захищений канал зв’язку із Землею...
Така очікувана та все ж несподівана інформація ввела Ярослава в стан легкого нокдауну. Невже він переміг, невже це дійсно кінець його поневірянь, Земля дізнається про все і підставить своє надійне плече у вирішенні всіх проблем? Він зачекав декілька секунд, заспокоюючи своє розбурхане серце, і удавано спокійним голосом, хоча всередині вирувала ціла буря емоцій, промовив:
- Вивести канал зв’язку в рубку посадкового модуля.
І майже водночас головний оглядовий екран, розташований перед ним, розцвів зображенням, і на ньому з’явився Боровий Борис Михайлович власною персоною на фоні такого знайомого приміщення зв’язку ЦУПу. Він схвильовано схилився над терміналом зв’язку і, дивлячись в об’єктив відеокамери, заклично повторював фразу, яка, очевидно, лунала від нього уже не один раз:
- “Марс-1” !!! Вас викликає на зв'язок Земля. Ми не отримували від вас інформації на протязі 12 годин, десять хвилин тому канал зв’язку відновився, але отримувані нами дані від кіберсистеми корабля свідчать про жахливу аварію на борту корабля. Просимо вийти на зв'язок чергового або члена екіпажу корабля, щоб підтвердити чи спростувати отриману нами інформацію... “Марс-1” !!! Вас викликає на зв'язок Земля...
Ярослав проковтнув гірку грудку, що стала у нього в горлі і, розуміючи, що його зображення вже транслюється на Землю, але сигнал досягне приймальних антен ЦУПу тільки через чотири хвилини, прибрав тремтіння в голосі і відчеканив твердим, впевненим голосом:
- ЦУП, на зв’язку “Марс-1” . Говорить Ярослав Коваль...


ЕПІЛОГ

Ярослав сидів у пілотському ложементі за головною консоллю управління міжпланетним космічним кораблем “Марс-1” . Так, він знаходився в головній рубці корабля і позаду було три доби напруженої праці по впорядкуванню його головного приміщення. 
Напевно, в його пам'яті назавжди закарбувалося те, як він уперше після аварії потрапив у рубку. Слухняна ЕЛАС відновила атмосферу на місці аварії і він зміг зайти туди вже без скафандра. Основний удар метеорита прийняли на себе люди, але якщо б відтік кисню з рубки не був такий потужний і ЕЛАС не відсікала приміщення хоча б ще декілька хвилин, дехто міг би врятуватися. Але на той час навігатор являвся їхнім ворогом і був запрограмований на знищення екіпажу. Поранені просто задихнулись від нестачі кисню, і це була жахлива смерть, про що свідчили їхні посмертні гримаси на обличчях.  
Він довіку буде згадувати, як збирав у пластикові мішки тіла своїх колег по місії, транспортував у морозильну камеру, де вони будуть зберігатись до почесної кремації з подальшою доставкою їхнього праху в поховальних урнах на батьківщину, змивав кров з перебірок, намагаючись психологічно відсторонитись і не дати волю своїм почуттям. 
Все це не сприяло позитивному ставленню до минулих подій, що облетіли всю Землю і примусили мільйони людей побиватися за загиблими посланцями Землі та перейматися долею єдиного живого члена  екіпажу “Марс-1” . 
На щастя, серйозних ушкоджень апаратура рубки не зазнала: був пошкоджений один з оглядових екранів та декілька блоків апаратури, що підлягали заміні і знаходились на складі з запасним приладдям. Ярослав за допомогою своїх знань та підказок фахівців із Землі провів успішний ремонт знищеної апаратури, і тепер рубка корабля була повністю відновленою.
Але переможцем Ярослав себе не відчував.
Йому не давало спокою відчуття того, що винуватці загибелі його товаришів не понесли покарання і скоріш за все не будуть покарані і в майбутньому. Він згадав суперечку, що сталася в нього з його другом Борисом Боровим декілька годин назад, уже після того, як перший вал емоцій пішов на спад і всі ремонтні роботи на кораблі були закінчені. Борис заспокоював свого друга, доводив правильність рішення ЄС та усіх країн, що прийняли участь у формуванні МААГу.
- Ярославе, ти зрозумій, у нас немає прямих доказів, що це була спецоперація Російської Федерації на державному рівні. Так, ми отримали підтвердження , що під час масованої атаки з комп’ютерів, що знаходились на  території Росії, у комп’ютерні сервери МААГу, відповідальні за програмне забезпечення “Марс-1” , був упроваджений вірусний файл, але все це подається російською владою, як прикрий інцидент, що неможливо було передбачити. На сьогоднішній день заарештували двох двадцятилітніх хакерів, що визнали причетність до цієї атаки і вірусу. Вони пояснюють свою поведінку як бажання заявити про себе, дитячу витівку та те, що вони не розуміли наслідків своїх дій. Офіційний Кремль обіцяє жорстко покарати причетних до цієї справи і провести ретельне розслідування всіх можливих версій. Припущення про відношення до цієї справи Кремля відкидається Росією із запеклістю та обуренням та навіть не розглядається її правоохоронними органами.
- А як проходить розслідування цієї трагедії у структурах МААГу? Яка позиція демократичних країн світу? Які кроки ви збираєтесь зробити, щоб повноцінно розслідувати її? - засипав Ярослав питаннями керівника аерокосмічного агентства.
- В приватних розмовах впливові люди цих країн висловлюють думку, що потрібно застосувати санкції до Кремля, але офіційні посадові особи не хочуть роздмухувати даний інцидент і скоріш за все, правду ми не дізнаємося ніколи. Моє завдання, як керівника МААГу, полягає у виконанні тих глобальних космічних проектів, які ми запланували для порятунку людства, і аж ніяк не займатися політикою та детективними розслідуваннями. Звіт стосовно аварії на “Марс-1”  буде готовий у відповідні строки, але політичні рішення ми приймати також не можемо. До того ж, ти і сам знаєш, що завдячуючи Росії і Китаю місія “Марс-1”  не виявиться провальною і буде доведена до кінця? - ствердно запитав його Борис.
Так, Ярослав знав, що Росія і Китай простягнули руку допомоги і їхні вже збудовані міжпланетні кораблі, що мали стартувати через лічені дні, беруть на свій борт шість і п’ять космонавтів відповідно зі складу дублюючого екіпажу “Марс-1” , яких доставлять на його облавок у місці рандеву, тому Ярослав повинен був одноосібно доправити корабель на стаціонарну орбіту навколо Марса і на протязі декількох місяців очікувати прибуття нового екіпажу.     
- Борисе, невже ви не розумієте, що, хоча повноцінне захоплення “Марс-1”  не вдалося, свою програму-мінімум ініціатори цієї диверсії все ж досягли і ми вже не будемо першим кораблем, що здійснить посадку на Марсі. Це не допомога, а елементарне замітання слідів, примітивна реакція спійманого на “гарячому” злочинця. Я, звичайно, не політик і не дипломат, тому не розбираюсь у всіх цих тонкощах і хитросплетіннях геополітичних взаємовідносин, але як військовий я переконаний, що це не кінець і протистояння буде тільки поглиблюватись. Я молю Господа, щоби ми не розпочали широкомасштабні військові дії у космічному просторі!
- Ярославе, ти, як військовий, повинен відкинути всі емоції і просто виконувати отриманий наказ. Накази, як відомо, не обговорюються! Дискусію на цьому закінчено!
І ось, зараз Ярослав сидів у пілотському ложементі і, загнавши свої сумніви та тривожні передчуття глибоко у підсвідомість, з викликом та надією дивився на оглядовий екран рубки керування “Марс-1” , де відкривався вид на безмежне провалля космічного простору, осяяного зірками та невеликою  пухнастою червоною кулькою Марса, що манила і притягувала погляд. 
Він ще не знав, що передчуття його не зраджують і разом з цим величезним кроком людства в освоєнні космосу, починаючи з колонізації Марса - планети, названої іменем давньоримського бога війни, вони відкривають скриньку Пандори і випускають на волю найдревніше і найтемніше бажання людини - завоювання нових територій, ласих шматків будь-якими доступними засобами, аж до вбивства собі подібних. Йому особисто ще не раз прийдеться оплакувати загибель товаришів, приймати участь у космічних битвах, здійснювати подвиги, рятуючи людей, але все це буде потім. У цю мить перед ним стояла не менш велична місія: довести “Марс-1” до місця призначення і розпочати колонізацію Марса. 
А майбутні події будуть  прославляти і знеславлювати людство, вони будуть нашою ганьбою і славою.
Розпочиналася Космічна ера, що увійде в літописи історії людства під назвою Космічних воєн, і вона назавжди змінить історичні взаємини поміж народами Землі.


10 січня 2010 року.
