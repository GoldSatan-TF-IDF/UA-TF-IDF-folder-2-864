Рукопис, знайдений в Аккрі
Коельо Пауло


Передмова й привітання
    
У грудні 1945 року двоє братів, які шукали місце для відпочинку, знайшли в печері, в місцевості Верхнього Єгипту, яка називається Гамра Дом, поховальну урну, напхом напхану папірусами. Замість віддати знайдене місцевій владі — так вимагав закон — вони вирішили продавати папіруси один по одному на ринку стародавніх речей, уникаючи в такий спосіб привертати до себе увагу уряду. Мати хлопчиків, боячись впливу «негативних енергій», спалила кілька щойно знайдених папірусів.
Наступного року з причин, не зафіксованих історією, брати посварилися. Пояснивши цей факт «негативними енергіями», мати передала знайдені рукописи одному священикові, який продав один із них Коптському музею в Каїрі. Там пергамени здобули назву, яку зберігають до сьогодні: рукописи з Наґ-Гаммаді (посилання на місто, найближче до печер, де їх було знайдено). Один з експертів музею, релігійний історик Жан Дорес зрозумів, що йому до рук потрапив важливий матеріал, й уперше опублікував його в 1948 році.
Інші пергамени почали з’являтися на чорному ринку. Незабаром єгипетський уряд усвідомив важливість відкриття тих рукописів і спробував перешкодити тому, щоб їх вивозили з країни. Після революції 1952 року більшу частину матеріалу передали Коптському музею в Каїрі й оголосили їх національним набутком. Лише один текст уникнув арешту й потрапив до бельгійського антиквара. Було кілька марних спроб продати його у Нью-Йорк і Париж, аж поки в 1951 році його придбав Інститут Карла Юнґа. Після смерті знаменитого психоаналітика пергамен, тепер відомий під назвою Кодекс Юнґа, повернувся до Каїра. Сьогодні тут зібрано близько тисячі сторінок і фрагментів із рукописів, знайдених біля Наґ-Гаммаді.
    
    
*****
    
Папіруси, про які йдеться, — це грецькі переклади творів, написаних між кінцем першого сторіччя християнської ери й 180 роком після Різдва Христового, тобто нашої ери. Вони складають корпус текстів, також відомих під назвою «апокрифічні євангелії», позаяк відсутні в тій Біблії, яку ми сьогодні знаємо.
Чому ж так?
170 року після Різдва Христового єпископи зібралися, щоб визначити, які тексти входять до Нового Заповіту . Критерій вибору був простий: включали до Нового Заповіту все те, що могло бути використане в боротьбі з єресями і доктринальними відмінностями, які побутували в ту епоху. Були обрані тогочасні Євангелії й усі матеріали, що відповідали головній ідеї, яку тоді вважали основою християнства. За ухваленим єпископами рішенням до Нового Заповіту увійшли книги, вказані у каноні Мураторі. Інші книги, як і знайдені в Наґ-Гаммаді, не бралися до уваги — серед них можна назвати тексти, авторство яких приписують жінці (наприклад, Євангелія Марії Магдалини), й ті, де Ісус добре усвідомлював свою божественну місію або помирав не такою жорстокою і болісною смертю.
    
    
*****
    
У 1974 році англійський археолог сер Волтер Вілкінсон знайшов поблизу Наґ-Гаммаді ще один рукопис, цього разу написаний трьома мовами: арабською, гебрейською і латиною. Знаючи правила, які захищали знахідки, зроблені в тому регіоні, він передав свій текст у відділ античних експонатів Каїрського музею. Незабаром йому надійшла звідти відповідь: існувало щонайменше 155 примірників цього документа, які ходили по світу (троє з них належали музею), і всі вони були практично однакові. Завдяки радіовуглецевому датуванню, яке допомагає визначити вік органічних матеріалів, встановили, що пергамен був відносно недавній — написаний приблизно 1307 року християнської ери. Неважко було також визначити, що він походив із міста Аккра, розташованого за межами Єгипту. Тому не існувало жодних перешкод для вивезення його з країни, й сер Вілкінсон здобув письмовий дозвіл від єгипетського уряду (датований 23 листопада 1974 року) забрати його до Великобританії.
    
    
*****
    
Я познайомився із сином сера Волтера Вілкінсона на Різдво 1982 року в місті Портмадоґ, у Велсі. Пам’ятаю, він тоді згадав про рукопис, знайдений його батьком, але ніхто з нас не надав тому великого значення. Ми підтримували сердечні взаємини впродовж усіх цих років, і я мав нагоду зустрітися з ним щонайменше двічі, коли відвідував ту країну в авторських турах.
30 листопада 2011 року я одержав від нього копію тексту, про який він згадував під час нашої першої зустрічі. У цій книжці я намагаюся ознайомити з ним своїх читачів.
    
    
  
    
Мені дуже хотілось би почати свою розповідь такими словами:
«Тепер, коли я перебуваю в кінці життя, хочу залишити для всіх тих, котрі прийдуть після мене, усе те, чого я навчився, коли топтав поверхню землі. Сподіваюся, це буде їм корисним».
Але, на жаль, так я написати не можу. Мені ледве виповнився двадцять один рік, маю батьків, що подарували мені любов та освіту, і жінку, яку кохаю і яка кохає мене, — але життя вирішило розлучити нас завтра, коли кожен із нас муситиме податися в світ у пошуках свого шляху, своєї долі або свого способу дивитись у вічі смерті.
Для нашої родини сьогодні день 14 липня 1099 року. Для родини Якова, мого друга дитинства, з яким я розважався на вулицях Єрусалима, ми перебуваємо в році 4859 — він дуже любить нагадувати, що юдейська релігія давніша, ніж моя. Для шановного Ібн аль-Асира, який усе своє життя вивчав історію, що тепер наближається до кінця, незабаром має завершитися 492 рік. Ми живемо за різними календарями, по-різному поклоняємося Богові, але в усьому іншому наше спільне життя було приємним і дружнім.
Тиждень тому наші командири об’єдналися: військо франків набагато численніше й краще споряджене, аніж наше. Усім було надано вибір: покинути місто або битися на смерть, бо немає підстав сумніватися, що ми зазнаємо поразки. Більшість жителів Єрусалима вирішили залишитися в місті.
Мусульмани в цю мить зібралися в мечеті Аль-Акса, юдеї обрали Міхраб Дауд, щоб скликати туди своїх солдатів, а християни, розсіяні в багатьох кварталах, дістали доручення захищати південну частину міста.
Зовні за мурами ми вже могли бачити дерев’яні штурмові башти, виготовлені з розібраних навмисно для цього кораблів. Спостерігаючи за рухом ворожого війська, ми дійшли висновку, що завтра вранці воно піде на приступ — проливаючи кров в ім’я папи, «визволяючи» місто «за бажанням Бога».
Цього вечора на майданчику, де тисячу років тому римський прокуратор Понтій Пілат віддав Ісуса в руки натовпу, щоб його розп’яли на хресті, гурт чоловіків і жінок усякого віку зібрався для зустрічі з греком, якого тут усі називали Копта.
Той Копта — дивний суб’єкт. Він покинув рідне місто Афіни ще юнаком і подався в мандри у пошуках пригод і грошей. Він постукав у браму нашого міста, майже мертвий від голоду. Тут його прийняли добре, мало-помалу він відмовився від думки продовжувати свої мандри й облаштувався тут.
Він знайшов собі роботу у взуттєвій майстерні й — за прикладом Ібн аль-Асира — записував для майбутнього все те, що він бачив і чув. Він не приєднався до жодної з релігійних практик, і ніхто не намагався навертати його до своєї віри. Для нього ми не перебували ані в 1099 році, ані в 4859-му, а тим більше в 492-му. Якщо Копта в щось і вірує, то лише в нинішній момент і в те, що він називає Мойрою — невідомим Богом, Божественною Енергією, яка відповідає за єдиний закон, що його не можна переступити, бо в такому разі світ зникне.
Священнослужителі трьох релігій, як і Копта, облаштувалися в Єрусалимі. Жоден із правителів міста не з’явився, поки тривала розмова: вони були заклопотані останніми приготуваннями до битви, яку ми вважали абсолютно марною.
— Багато століть тому на цьому майдані чоловіка засудили на смерть, — так говорив грек. — На вулиці, яка завертає праворуч і якою він ішов до місця страти, йому зустрівся гурт жінок. Коли він побачив, що вони плачуть, то сказав: «Не оплакуйте мене, оплакуйте Єрусалим». Він провістив те, що відбувається тепер. Починаючи від завтрашнього дня те, що було гармонією, перетвориться на безлад. Замість радощів і веселості прийде скорбота. Те, що було миром, відступить перед війною, яка сягне в таке далеке майбутнє, що не буде підстав навіть мріяти про її швидкий кінець.
Ніхто не сказав нічого, бо ніхто з нас точно не знав, що саме тут відбувається. Може, доведеться нам послухати ще одну проповідь про нападників, які називають себе «хрестоносцями»?
Копта трохи повтішався збентеженням, яке опанувало нас. І після досить тривалої мовчанки вирішив дати пояснення:
— Вони можуть зруйнувати місто, але не можуть покінчити з усім тим, чого воно нас навчило. Тому треба, щоб це знання уникло тієї самої долі, яка спостигне наші мури, будинки й вулиці. Але що ми називаємо знанням? — Позаяк ніхто йому не відповів, він провадив: — Це не абсолютна істина про життя й смерть, а те, що нам допомагає жити й давати раду викликам життя повсякденного. Це не ерудиція, якої навчають нас книги і яка слугує лише для того, щоб сприяти марним дискусіям про те, що відбулося або відбудеться, а мудрість, яка живе в серцях чоловіків і жінок доброї волі.
Копта сказав:
— Я належу до ерудитів, і, хоч я прожив усі ці роки, досліджуючи стародавні речі та події, класифікуючи об’єкти, записуючи дати й сперечаючись про політику, я не знаю точно, що вам сказати. Але в цю мить я прошу Божественну Енергію, щоб вона очистила моє серце. Ви звернетеся до мене із запитаннями, і я вам на них відповім. У Стародавній Греції саме так учителі навчалися: коли їхні учні запитували про те, про що вони ніколи раніше не думали, вони мусили відповідати.
— А що нам робити з відповідями? — запитав хтось.
— Хтось із вас нехай запише те, що я скажу. Інші нехай просто запам’ятають мої слова. Але найважливіше — щоб сьогодні вночі ви розійшлися по всіх чотирьох сторонах світу, поширюючи те, що від мене почули. У такий спосіб душа Єрусалима буде збережена. Й одного дня ми зможемо відбудувати його не тільки як місто, а як і те місце, де мудрість знову збереться докупи й де запанує мир.
— Ми всі знаємо, що нас чекає завтра, — сказав інший чоловік. — Тож чи не краще підготуватися до битви, а не базікати про мир і про те, як його зберегти?
Копта подивився на релігійних очільників, які перебували з ним поруч, а тоді обернувся до натовпу.
— Ніхто не знає, що підготувало для нас завтра, бо для кожного дня існує своє лихо й своє добро. Але ставлячи свої запитання, забудьте про військо, яке підступає до наших мурів, і про страх, що панує всередині. Наше завдання не в тому, щоб повідомити тим, котрі успадкують землю, що саме сталося сьогодні, — про це подбає історія. Натомість поговорімо про наше повсякденне життя, про труднощі, які ми мусимо долати. Тільки це цікавитиме майбутнє, бо я не вірю, що багато чого зміниться в найближчі тисячу років.
    
    
  
    
І тоді мій сусід Яків попрохав:
— Розкажи нам про поразку.
Чи може листок, який падає з дерева взимку, почувати, що він зазнав поразки від холоду?
Якби листок запитав про це дерево, воно йому відповіло б: «Таким є цикл життя. Хоч ти й думаєш, що помер, але насправді ти існуєш і далі в мені. Завдяки тобі я зберігаю життя, бо маю можливість дихати. Завдяки тобі я відчуваю, що мене люблять, бо маю змогу подарувати затінок стомленому подорожньому. Твій сік існує в моєму сокові, ми одне й те саме».
Чи може чоловік, який протягом багатьох років готувався зійти на найвищу у світі гору, почувати, що він зазнав поразки, коли він наближається до цієї гори й бачить, що на ній вирує буря? Чоловік каже горі: «Ти не любиш мене тепер, але погода зміниться й одного дня я зможу зійти на твою вершину. А поки що чекай на мене, бо я прийду».
Чи може юнак, який зазнав невдачі у своєму першому коханні, стверджувати, що кохання не існує? Такий юнак каже самому собі: «Я ще зустріну дівчину, спроможну зрозуміти мої почуття. І буду щасливим до кінця своїх днів».
У циклі природи не існують ані перемога, ані поразка: існує рух.
Зима бореться за своє панування, але в остаточному підсумку мусить прийняти перемогу весни, яка дарує квіти й веселощі.
Літо прагне розтягти свої гарячі дні назавжди, бо воно переконане, що спека дарує користь землі. Але зрештою погоджується на прихід осені, яка дозволить землі відпочити.
Газель їсть траву й дозволяє, щоб лев її зжер. Тут йдеться не про те, хто сильніший, а про те, в який спосіб Бог впорядковує цикл смерті й воскресіння.
І в цьому циклі немає ані переможців, ані тих, хто програв, є тільки етапи, які необхідно пройти. Коли серце людського створіння це розуміє, воно стає вільним. Воно приймає без протестів важкі моменти життя й не дає себе одурити хвилинам слави.
Обидва етапи проминуть. Один прийде на зміну іншому. І цикл триватиме, поки ми звільнимося від тіла й зустрінемося з Божественною Енергією.
Тому, коли борець виходить на арену, — він виходить туди за власним бажанням, бо незбагненна доля виводить його туди, бо його дух знаходить радість у битві, яку він хоче розпочати. Він зберігає гідність і честь, він може програти битву, але ніколи не зазнає поразки, бо його душа залишиться неушкодженою.
І не слід нікого звинувачувати за те, що з ним відбувається. Якщо ти закохався вперше й твої почуття відкинуто, це не має вбити твою спроможність кохати. Те, що можна сказати про кохання, можна сказати й про війну.
Програш битви чи втрата всього, чим, на нашу думку, ми володіємо, дає нам хвилини смутку. Та коли вони минають, ми відкриваємо в собі невідому силу, яка існує в кожному з нас, силу, що нас дивує й підвищує повагу до себе.
Ми дивимося навкруг себе й кажемо собі: «Я вижив». І ці слова дарують нам радість.
Лише ті, хто не здогадується про цю силу в собі, кажуть: «Я програв». І їх опановує смуток.
Інші, навіть страждаючи від поразки й принижені тим, що розповідають про них переможці, дозволяють собі пролити кілька сліз, але ніколи не відчувають жалю до себе. Вони знають тільки те, що їхня боротьба урвалася, й у цю мить вони перебувають у невигідному становищі.
Вони дослухаються до биття свого серця. Помічають, що їх опанувала напруга. Що вони відчувають страх. Переглядають своє життя й відкривають, що, попри жах, який їх опанував, віра й далі запалює їхню душу й штовхає їх уперед.
Вони намагаються з’ясувати, де помилилися й де мали слушність. Користуються тією миттю, коли впали, щоб відпочити, залікувати рани, обміркувати нові стратегії й краще екіпіруватися.
І настає день, коли нова битва стукає в їхні двері. Страх триває, але їм треба діяти, бо інакше вони ніколи не зможуть підвестися з землі. Вони встають й ідуть назустріч супротивникові, пригадуючи страждання, які пережили і які не хочуть пережити більш ніколи.
Колишня поразка зобов’язує їх перемогти тепер, адже вони не хочуть витерпіти той самий біль.
І якщо перемога не прийде цього разу, то вона прийде наступного. А якщо не прийде наступного, то прийде згодом. Найгірше — впасти й залишитися притиснутим до землі.
Лише той, хто справді зазнав поразки, відмовляється від подальшої боротьби. Усі інші здобувають перемогу.
І настане день, коли важкі хвилини стануть лише історіями, які ви з гордістю розповідатимете тим, хто захоче їх слухати. Й усі слухатимуть їх із повагою й довідаються про три важливі речі:
Слід навчитися терпіння, щоб дочекатися слушної хвилини для дій.
Навчитися мудрості, щоб не пропустити найближчу нагоду.
Навчитися пишатися своїми шрамами.
Шрами — це медалі, вигравіювані залізом і вогнем на тілі, й вони вселяють вашим ворогам страх, бо показують, що особа, яка стоїть перед ними, має великий досвід у битвах. Нерідко це заохочує їх шукати діалогу й уникати конфлікту.
Шрами говорять гучніше, аніж лезо меча, яке їх спричинило.
    
    
  
    
— Розкажи про тих, хто зазнав поразки, — попросив один купець, коли помітив, що Копта перестав говорити.
І грек відповів:
— Ті, хто зазнав поразки — це не ті, хто зазнав краху.
Поразка примушує нас програти одну битву або одну війну. Крах відбирає в нас можливість воювати.
Поразка настає, коли нам не щастить здобути те, що нам до вподоби. Крах не дозволяє нам мріяти. Його девіз: «Нічого не бажай, і ти ніколи не страждатимеш».
Поразка закінчується, коли ми розпочинаємо нову битву. Крах не має кінця: це вибір життя.
Поразка призначається для тих, хто, хоч і зі страхом, живе з душевним піднесенням і вірою.
Поразка призначається для відважних. Лише їм даровано честь втрачати і радість здобувати.
Я тут не для того, аби переконати вас, що поразка становить частину життя; це ми всі знаємо. Лише ті, хто зазнав поразки, спроможні кохати. Бо саме в царині кохання ми провадимо наші перші битви — й зазвичай програємо.
Я тут для того, аби сказати, що існують люди, які ніколи не зазнають поразки.
Це ті, хто ніколи не брав участі в боротьбі.
Їм щастило уникати шрамів, принижень, почуття безпорадності й тих моментів, коли воїни сумніваються в існуванні Бога.
Ці люди можуть сказати з гордістю: «Я ніколи не програв жодної битви». Проте вони не можуть і сказати: «Я виграв битву».
Але це їх не цікавить. Вони живуть у світі, де вірять, що їх ніхто ніколи не зачепить, де не зважають на несправедливість і страждання, де почувають себе в безпеці, бо їм немає потреби воювати з тими, хто ризикує вийти за власні межі.
Вони ніколи не чули слова «прощавай». І вони ніколи не кажуть: «Ось я й повернувся. Обійми мене з радістю людини, що мене втратила, а тепер знову мене віднайшла».
Ті, хто ніколи не знав поразки, здаються веселими й почувають себе кращими за всіх, володарями істини, за яку вони ніколи навіть пальцем не ворухнули. Вони завжди перебувають біля сильнішого. Вони схожі на гієн, які годуються лише рештками від трапези левів.
Вони навчають своїх дітей: «Ніколи не втручайтеся в конфлікти, бо ви завжди будете в програші. Зберігайте свої сумніви при собі, й ви ніколи не матимете проблем. Якщо хтось на вас нападе, не вважайте себе скривдженими й не намагайтеся відбити напад. Є інші речі, яким ми мусимо віддавати свою увагу».
У нічній тиші вони подумки беруть участь у власних битвах: нереалізовані сновидіння і кривди — хоч вони вдають, ніби не помічають їх; напади боягузтва, які їм щастить приховувати від усіх, але тільки не від самих себе; і любов, що перетинає їхню дорогу з блиском в очах, любов, призначена їм самим Богом, але яку вони не мають мужності прийняти.
І вони собі обіцяють: «Завтра все буде інакше».
Проте завтра настає й перед ними постає запитання, яке їх паралізує: «А що як я вчиню помилку?»
І вони нічого не роблять.
Такі вони є, ті, хто ніколи не був переможений. Їм ніколи не судилося й перемагати в цьому житті.
    
    
  
    
— Розкажи нам про самотність, — попросила дівчина, яка мала одружитися із сином чи не найбагатших людей у місті, але тепер їй довелося відмовитися від свого наміру.
І Копта відповів:
— Без самотності Любов не залишиться надовго біля тебе.
Бо Любов теж потребує відпочинку, аби мати час мандрувати в небі й виражати себе в інших формах.
Без самотності жодна рослина чи тварина не виживе, жодний ґрунт не даватиме врожаю протягом тривалого часу, жодна дитина не зможе навчитися жити, жоден митець не зможе віддаватися творчості, жодна праця не виконуватиметься й не перетворюватиметься.
Самотність — не відсутність Любові, а її доповнення.
Самотність — не відсутність товариства, а ті хвилини, коли наша душа вільна розмовляти з нами й допомагати нам вирішувати важливі проблеми життя.
Проте хай будуть благословенні ті, хто не знає самотності. Хто не боїться власного товариства, хто не впадає у розпач, марно шукаючи чогось, чим би він міг зайнятися, розважитися або потішити себе.
Бо той, хто ніколи не залишається сам-один, не знає себе самого.
А хто не знає себе самого, той боїться порожнечі.
Але порожнечі не існує. Велетенський світ ховається в нашій душі, чекаючи, коли його відкриють. Він перебуває там, зберігаючи недоторканою свою силу, проте він такий невідомий і такий могутній, що ми боїмося визнати його існування.
Бо факт відкриття, хто ми такі, примусить нас визнати, що ми можемо піти значно далі, ніж ми звикли перебувати. І це нас лякає. Ліпше так не ризикувати, позаяк ми завжди зможемо сказати: «Я не зробив того, що мусив зробити, бо мені не дозволили».
Так зручніше. Так безпечніше. Але водночас це означає відмову від власного життя.
Існують ті, хто воліє прожити життя, кажучи: «Я не мав нагоди!»
Тому з кожним днем такі люди провалюються все глибше в колодязь власних обмежень, і настане мить, коли вони не матимуть сил, щоб вибратися з нього й повернутися до світла, яке світить крізь отвір над їхніми головами.
І хай будуть благословенні ті, хто каже: «Я не маю мужності».
Бо вони розуміють, що провина не в інших. Бо рано чи пізно вони віднайдуть віру, необхідну для того, щоб кинути виклик самотності та її таємницям.
    
    
*
    
А для тих, хто не дозволяє самотності себе залякати й кому вона відкриває свої таємниці, усе має зовсім інший смак.
У самотності вони відкриють любов, яка може прийти непомітно. У самотності вони зрозуміють і стануть шанувати любов, яка їх покинула.
У самотності вони зможуть вирішити, чи є сенс просити, щоб вона повернулася, чи ліпше погодитися на те, щоб обоє обрали для себе новий шлях.
У самотності вони навчаться розуміти, що сказане «ні» не завжди означає відсутність великодушності, а сказане «так» не обов’язково свідчить про шляхетну доброту.
І ті, хто перебуває в цю мить наодинці з собою, ніколи не дозволять, щоб їх налякали слова демона, який каже: «Ви втрачаєте час».
Або ще брутальніші слова найголовнішого демона: «Ви не потрібні нікому».
Божественна Енергія слухає нас, коли ми розмовляємо з іншими, але вона також слухає нас, коли ми нічого не кажемо, перебуваємо в мовчанці, прийнявши самотність як благословення.
У цю мить її світло осяває все, що перебуває навколо нас і дозволяє нам побачити, наскільки ми потрібні, наскільки наша присутність на землі допомагає їй у її роботі.
І коли ми досягаємо цієї гармонії, то здобуваємо більше, ніж просимо.
    
    
*
    
А тим, хто почуває себе пригніченим самотністю, треба нагадати: у найважливіші моменти нашого життя ми завжди почуваємо себе самотніми.
Щось подібне відбувається з дитиною, яка виходить із лона жінки; незалежно від того, скільки людей оточують її при народженні, лише від неї залежить остаточне рішення увійти в життя.
Те саме відбувається з художником, коли він створює картину: щоб його праця справді дарувала добро, йому треба бути спокійним і слухати лише мову янголів.
Так само одного дня ми зустрічаємося зі смертю, нашою Небажаною Гостею: ми самотні в найважливішу і в найстрашнішу хвилину нашого існування.
Отже, якщо Любов — стан божественний, то самотність — стан людський. Й обидва співіснують без конфліктів у тих, котрі розуміють чудо життя.
    
    
  
    
Хлопець, якому наказали втікати від нападників, роздер на собі одяг і сказав:
— Моє місто вважає мене неспроможним битися. З мене немає користі.
І Копта йому відповів:
— Деякі люди кажуть: «Я неспроможний домогтися любові інших». Але любов, на яку немає відповіді, завжди зберігає надію, що одного дня її приймуть.
Інші люди пишуть у своїх щоденниках: «Мій геній не визнають, мій талант не цінують, мої мрії ніхто не шанує». Але навіть для таких існує надія, що ситуація зміниться після тривалої боротьби.
Інші протягом дня стукають у всі двері, повідомляючи: «Я безробітний». Але вони знають, що їм треба мати лише терпіння й одного дня якісь із дверей відчиняться.
    
    
*
    
Але існують такі, хто щоранку прокидається з тяжким серцем. Вони не шукають ані любові, ані визнання, ані роботи.
Вони кажуть самі собі: «З мене немає користі. Я живу тому, що мені треба вижити, але ніхто, абсолютно ніхто не цікавиться тим, що я роблю».
Сонце сяє надворі, родина зібралася навколо нього, він намагається вдавати веселість, бо в очах інших він має все, про що мріяв. Але він переконаний, що всі можуть обійтися без нього. Чи тому, що він надто юний і бачить, що старші мають інші інтереси, чи тому, що він надто старий і вважає, що молодших не цікавлять ані його слова, ані його дії.
Поет пише кілька рядків і кидає їх у сміття, думаючи: «Це не цікавить нікого».
Службовець приходить на роботу, й усе, що він робить, — це повторює те, що він робив учора. Він вірить, що в той день, коли його звільнять зі служби, ніхто не помітить його відсутності.
Дівчина шиє для себе сукню, докладаючи великих зусиль і ретельно обробляючи кожну деталь, а коли вона приходить на свято, то розуміє, що погляди людей їй кажуть: її вбрання ані краще, ані гірше за одяг інших дівчат, воно одне з мільйонів вбрань у всіх місцевостях світу, де саме в цю хвилину відбуваються схожі свята — одні у великих замках, інші в маленьких селах, де всі знають одне одного й можуть поговорити про те, як одягнена та чи та дівчина.
Менше за все говорять про свій власний одяг, на який ніхто не звернув уваги. Він не був гарним, не був і поганим, був лише ще одним одягом.
Марно порівнювати його, марно обговорювати.
Наймолодші усвідомлюють, що світ наповнений грандіозними проблемами, які вони мріють розв’язати, але їхньою опінією ніхто не цікавиться. «Ви ще не знаєте, у чому полягає реальність світу, — кажуть їм. — Треба послухати старших, вони краще знають, що треба робити».
Старші здобувають досвід і набувають зрілості, знайомляться із труднощами й суперечностями життя, та коли виникає потреба когось навчити, то ніхто не хоче їх слухати. «Світ змінився, — чують вони. — Треба стежити за прогресом і слухати молодших».
Відчуття марноти не шанує вік і не просить дозволу, воно руйнує душу, знай повторюючи: «Ніхто тобою не цікавиться, ти — ніщо, планета не потребує твоєї присутності».
У розпачливій спробі надати сенсу своєму життю багато людей звертаються до релігії, адже боротьба в ім’я релігії завжди, як здається, виправдовує щось велике, вона може перетворити світ. «Ми працюємо на Бога», — кажуть вони собі.
І перетворюються на людей, відданих Богові. Потім — на шанувальників Євангелії. Потім — на фанатиків.
Вони не розуміють, що релігію було створено, аби поєднати містерії з поклонінням, а не для того, щоб пригнічувати й навертати інших. Для того, щоб чудо Бога запровадити в життя.
Сьогодні вночі я оплакуватиму тебе, о Єрусалиме, бо таке розуміння Божественної Єдності зникне в найближчу тисячу років.
Запитайте в польової квітки: «Чи почуваєш ти себе непотрібною, бо все, що ти робиш, є повторенням того, що роблять інші подібні квітки?»
І вона відповість: «Я гарна, й краса в собі — мій резон жити».
Запитайте в річки: «Чи почуваєш ти себе непотрібною, бо все, що ти робиш, — це біг в одному напрямку?»
І вона відповість: «Я не намагаюся бути потрібною; я намагаюся бути річкою».
Ніщо в цьому світі не є непотрібним із погляду Бога. Навіть листок, який відірвався від дерева, навіть волосина, що падає з голови, навіть комаха, яку вбили, бо вона надокучала. Усе має причину для існування.
Навіть ти, який щойно поставив собі це запитання. «Я нікому не потрібен», — це твоя власна відповідь, яку ти даєш собі самому.
Через короткий час вона тебе отруїть, і ти помреш ще за життя — хоч і далі ходитимеш, їстимеш, спатимеш і намагатимешся розважатися завжди, коли матимеш таку змогу.
Не намагайся бути корисним. Намагайся бути самим собою; цього досить і в цьому вся суть.
Не ходи ані швидше, ані повільніше, аніж ходить твоя душа. Бо саме вона за кожним кроком навчатиме тебе, в чому твоя корисність. Іноді це участь у великій битві, яка допоможе змінити хід історії. Але іноді це просто усмішка без причини особі, з якою ти випадково зустрівся на вулиці.
Без найменшого свідомого наміру ти можеш урятувати життя незнайомцеві, який також вважає себе нікому не потрібним і який був готовий накласти на себе руки до того, як твоя усмішка дала йому надію і повернула віру в життя.
    
    
*
    
Навіть якщо ти оглянешся на своє життя й з великою увагою пригадаєш кожну хвилину з того часу, коли ти страждав, пітнів і всміхався під сонцем, ти ніколи не зможеш точно знати, коли був корисний для інших.
Життя ніколи не буває не корисним. Кожна душа, яка спустилася на землю, мала причину з’явитися тут.
Люди, які насправді роблять добро для інших, не намагаються бути корисними, вони просто прагнуть жити цікавим життям. Вони майже ніколи не дають порад, але правлять за приклад.
Намагайся робити лише це: живи так, як ти завжди хотів жити. Уникай критикувати інших і зосередься на тому, про що ти завжди мріяв. Навіть якщо ти не надаєш цьому великого значення.
Але Бог, який усе бачить, знає, що приклад, який ти комусь подав, допомагає покращити світ. І з кожним днем Він благословлятиме його все більше.
    
    
*
    
І коли прийде Небажана Гостя, ти почуєш, як вона скаже:
— Вітаю тебе, чоловіче, ти про мене не забув? Ось я і прийшла, щоб в останню хвилину твого життя на землі сказати тобі, що я побачила: я бачу чистий дім, накритий стіл, зоране поле, усміхнені квіти. Я бачу кожну річ на своєму місці, як і має бути. Ти зрозумів, що маленькі речі сприяють великим перемінам.
І тому я заберу тебе до Раю.
    
    
  
    
Жінка на ім’я Альміра, яка була швачкою, сказала:
— Я могла б виїхати звідси до появи хрестоносців і сьогодні працювала б у Єгипті. Але я завжди боялася зрушити з місця.
І Копта відповів:
— Ми боїмося змінювати місце проживання, бо вважаємо, що після стількох зусиль і жертв нам не слід розлучатися зі своїм світом.
Бо ми знаємо, що, поїхавши кудись, ми нічого по суті не змінимо, адже наш світ кращим не стане і ми знову не будемо ним цілком задоволені, принаймні не побачимо там жодних несподіванок для себе. Ми не помиляємося.
У разі необхідності ми робимо лише невеликі зміни у своєму житті, щоб усе залишалося однаковим.
Ми бачимо, що гори залишаються там, де й були. Бачимо, що дорослі дерева гинуть, коли пересадити їх на інше місце.
І ми собі кажемо: «Ми хочемо бути такими, як гори й дерева. Міцними й незрушними».
Навіть уночі ми прокидаємося й думаємо: «Я хотів би бути таким, як птахи, що можуть навідувати Дамаск і Багдад і повертатися, коли їм заманеться».
Або: «Хто зробив би мене таким, як вітер, адже ніхто не знає ані звідки він прилетів, ані куди полетить, і він змінює напрямок свого руху, не маючи потреби нікому пояснювати, навіщо він це робить».
Але наступного дня ми пригадуємо, що птахам доводиться завжди втікати від мисливців і від птахів сильніших. І що вітер іноді утворює вихор, спроможний зробити тільки одне — зруйнувати все, що його оточує.
Дуже приємно мріяти, що існує простір, який дозволить нам піти далі, й одного дня ми це зробимо. Така мрія нас звеселяє — бо ми знаємо, що спроможні на більше, аніж те, що ми робимо.
Мріяти — не означає наражати себе на ризик. Небезпека виникає тоді, коли ти намагаєшся перетворити мрії на дійсність.
Але настає день, коли доля стукає в наші двері. Це може бути обережний стукіт Янгола Долі або брутальне гримання Небажаної Гості. Обоє кажуть: «Тобі час змінитися». Не наступного тижня, не найближчого місяця, не найближчого року. «Тепер, негайно», — кажуть Янгол і Смерть.
Ми завжди слухаємо Небажану Гостю. Вона вселяє нам моторошний страх, і ми готові догодити їй у всьому: змінюємо місце проживання, одяг, взуття, їжу, поведінку. Ми не можемо переконати Небажану Гостю, що хочемо залишитися такими, якими були раніше. Діалог із нею неможливий.
Також ми мусимо слухатися Янгола Долі, але в нього ми не боїмося запитати: «Куди ти хочеш, щоб я подався?»
«До нового життя», — відповідає він.
І пам’ятаймо: кожен із нас має свої проблеми, але ми спроможні розв’язати їх, хоч нам і доводиться гаяти дедалі більше часу на боротьбу з ними. Нам треба правити за приклад для наших батьків, для наших учителів, для наших дітей і не сходити з правильної дороги.
Наші сусіди сподіваються, що ми спроможні навчити всіх уміння зберігати наполегливість, боротися проти недолі й долати перешкоди.
І ми пишаємося своєю поведінкою. І нас хвалять за те, що ми не хочемо ані змінюватися, ані змінювати місце нашого перебування — залишаємося на курсі, який обрала для нас наша доля.
    
    
*
    
Немає більшої помилки.
Бо правильна дорога — це дорога природи, яка постійно змінюється, як дюни в пустелі.
Помиляються ті, хто думає, що гори не змінюються: вони народжуються після землетрусів, їхню форму змінює вітер і дощ, і з кожним днем вони стають іншими — хоч нашим очам не вдається це побачити.
Гори змінюються й радіють: «Як добре, що ми не залишаємося однаковими», — кажуть вони одна одній.
Помиляються ті, хто думає, ніби дерева не змінюються. Їм треба бути голими взимку й одягатися в листя влітку. Й вони також розлучаються з тією землею, на якій їх було висаджено — бо птахи й вітер розносять їхнє насіння.
Дерева радіють: «Учора я думала, я сама-одна, а сьогодні переконалася в тому, що нас багато», — кажуть вони своїм дітям, які проростають навкруги.
    
    
*
    
Природа нам підказує: змінюйтеся. І ті, хто не боїться Янгола Долі, розуміють це так, що треба рухатися вперед, незважаючи на страх. Незважаючи на сумніви. Незважаючи на звинувачення. Незважаючи на погрози.
Не чіпляйся за свої цінності й не звертай уваги на свої забобони. Слухай поради тих, хто тебе любить. «Не роби цього, ти вже маєш усе, що тобі треба: любов своєї країни, своєї дружини й своїх дітей, свою роботу, яку тобі було так тяжко втримати. Не наражай себе на ризик бути чужинцем на чужій землі».
Але не бійся ступити перший крок — іноді з цікавості, іншим разом з гонору, але загалом від невтримного прагнення до пригод.
За кожним поворотом дороги ти відчуватимеш усе більший страх. Але коли тобі випадає зустрітися із собою самим, ти стаєш сильнішим і тебе опановує більша радість.
Радість. Це одне з головних благословень того, хто почуває себе всемогутнім. Якщо ми радісні й веселі, ми перебуваємо на певному шляху.
Страх обминає небагатьох, тих, хто не надає йому тієї ваги, яку він хоче мати.
Одне запитання знов і знов виникає, коли ти робиш перші кроки: «Чи моє рішення переселитися пов’язане з тим, що інші страждали з моєї вини?»
Але той, хто любить, хоче, щоб предмет його любові був щасливим. Якщо в першу мить він боявся за нього, то це почуття незабаром змінилося на гордість від того, що він робить те, що йому до вподоби, прямує туди, куди мріяв добутися.
Далі виникає почуття безпорадності.
Але мандрівники зустрічають людей, які почувають те саме. Вони розмовляють між собою, відкривають, що вони не самі-одні. Вони стають товаришами по мандрах, спільно знаходять рішення, як подолати ту або ту перешкоду. І всі відкривають, що вони мудріші й розважливіші, аніж себе уявляли.
У ті хвилини, коли страждання або каяття запанує в їхніх наметах і їм не вдається заснути спокійно, вони собі кажуть: «Завтра й лише завтра я зроблю ще один крок. Я можу одразу повернутися, бо знаю дорогу. Проте ще один крок небагато змінить».
    
    
*
    
Аж поки одного дня, без будь-якого попередження, дорога перестає випробовувати подорожнього і виявляє великодушність до нього. Його дух, доти стривожений, звеселяється красою нового краєвиду.
І кожен крок, який раніше був машинальним, стає кроком усвідомленим.
Замість створювати комфорт упевненості дорога тепер дарує радість викликів.
Подорожній продовжує свою подорож. Замість говорити про знудженість він тепер нарікає на втому. Але в цю ж таки мить зупиняється, відпочиває, милується краєвидом і йде далі.
Замість провести все життя, руйнуючи дороги, якими він боявся йти, він воліє полюбити ту, по якій іде.
Навіть якщо його доля є таємницею. Навіть якщо в певну мить він ухвалить хибне рішення. Бог, який бачить його мужність, надасть йому натхнення, необхідне для того, щоб виправити його.
Те, що досі його турбує, це не факти, але страх не знати, як поводитися з ними. Після того, як він постановив іти своєю дорогою, він майже не має вибору, виявляє непохитну волю, й факти спотворюються, щоб відповідати його рішенням.
«Труднощі» — це назва давнього інструмента, створеного лише для того, щоб допомогти нам визначити, хто ми такі.
Релігійні традиції навчають нас, що віра й перетворення є для нас єдиним способом наблизитися до Бога.
Віра показує нам, що в жоден із моментів ми не можемо вважати себе самотніми.
Перетворення спонукає нас любити таємницю.
А коли все здається темним і коли ми почуваємо себе безпорадними, то не озираймося назад через страх побачити перетворення, які відбуваються в нашій душі. Дивімося вперед.
Не біймося того, що відбудеться завтра, бо вчора ми мали того, хто подбав про нас.
І ця сама Присутність і далі перебуватиме з нами поруч.
Ця Присутність убереже нас від страждання.
Або дасть нам силу гідно його зустріти.
Ми підемо далі, аніж сподівалися. Нам треба знайти місце, де народжується вранішня зірка. І ми здивуємося, побачивши, що дійти до неї було набагато легше, аніж ми собі уявляли.

Небажана Гостя прибуває до тих, хто не змінюється, й до тих, хто змінюється. Але ці останні принаймні можуть сказати: «Моє життя було цікавим, я не змарнував своє благословення».
І я хочу сказати тим, для кого авантюра становить небезпеку, які схиляються до життя рутинного: воно вбиває вас передчасно.
    
    
  
    
І хтось попросив:
— У ту мить, коли все здається жахливим, нам треба звеселяти свій дух. Тому розкажи нам про красу.
І грек відповів:
— Ми завжди чуємо, як кажуть: «Важлива не зовнішня краса, а краса внутрішня».
Проте немає нічого фальшивішого, аніж ця фраза.
Якби справді було так, то навіщо квіти докладали б стількох зусиль, щоб привабити увагу бджіл?
І навіщо б краплі дощу перетворювалися на райдугу, коли вони зустрічаються із сонцем?
Тому що природа палко прагне до краси. І задоволена вона тільки у захваті.
Краса зовнішня — це видима частина внутрішньої краси. І вона виражає себе через світло, яке промениться з очей кожного. Не має значення, що особа погано вдягнена, що вона не підкоряється вимогам, які ми вважаємо необхідними для кожного, хто хоче здаватися вишуканим, чи вона навіть не намагається сподобатися тому, хто перебуває поруч із нею. Очі є дзеркалом душі й віддзеркалюють усе, що здається прихованим.
Тобто очі спроможні не тільки світитися, вони мають й іншу властивість — бути дзеркалом.
І вони також віддзеркалюють того, хто ними милується, тому він завжди бачитиме власну потворність. Бо, як і кожне дзеркало, очі відкидають на кожного з нас відбиток нашого власного обличчя.
    
    
*
    
Краса позначає все, що було створено. Але небезпека полягає в тому, що як людські створіння, не раз відокремлювані від Божественної Енергії, ми підпадаємо під вплив чужої опінії.
Ми заперечуємо власну красу, тому що інші не можуть або не хочуть визнати її. Замість прийняти себе такими, як ми є, ми намагаємося наслідувати те, що бачимо навколо себе.
Ми намагаємося бути такими, як ті, про кого всі кажуть: «Який він гарний!» Потроху наша душа виснажується, наша воля слабне. Й уся та спроможність, якою ми наділені, щоб прикрашати світ, припиняє існування.
Ми забуваємо про те, що світ є такий, яким ми його собі уявляємо.
Ми вже не ототожнюємо себе зі світлом місяця й перетворюємось на калюжу, яка його віддзеркалює. Наступного дня сонце випаровує воду й нічого не залишається.
А все тому, що одного дня хтось сказав: «Ви негарний». Або хтось інший зауважив: «Вона вродлива». Вистачає двох слів, щоб знищити довіру, яку ви мали до себе самого.
І це перетворює нас на людей негарних. І це залишає гіркоту в нашій душі.
    
    
*
    
У такі хвилини ми знаходимо розраду в тому, що називаємо «мудрістю» — системі ідей, які ми пропонуємо людям, що намагаються визначити світ замість шанувати таємницю життя. Сюди належать правила, статути, засоби й увесь той непотріб, який намагаються запровадити як еталон поведінки.
Фальшива мудрість начебто каже: не надавайте значення красі, бо вона поверхова й ефемерна.
    
    
*
    
Це неправда. Усі істоти, створені під сонцем, від птахів до гір, від квітів до річок віддзеркалюють чудо творення.
Якщо ми подолаємо спокусу погодитися на те, щоб інші могли визначати, хто ми такі, тоді поступово ми станемо спроможні примусити сяяти сонце, яке перебуває в нашій душі.
Любов проминає нас близько й каже: «Ніколи не помічала твоєї присутності».
А наша душа відповідає: «Ти звернула на мене більше уваги, тому що я тут. Треба було, щоб вітер звіяв пилюку з твоїх очей, але тепер, коли ти мене впізнала, не покидай мене знову, бо всі палко мріють бути гарними».
Якщо ти гарний, то ти відрізняєшся від інших, не прагни бути таким, як вони. Ми не можемо уявити собі жирафу без довгої шиї або кактус без колючок. Неоднаковість вершин гір, які нас оточують, надає їм величі. Якби рука людини спробувала надати їм усім однакової форми, вони б так не вражали нашу уяву.
Те, що нам здається недосконалим, є саме тим, що дивує і приваблює.
Коли ми дивимося на кедр, то не думаємо: «Усі його гілки, певно, мають однакову довжину». Ми думаємо: «Він могутній».
Коли ми бачимо змію, то ніколи не кажемо: «Вона плазує по землі, тоді як я ходжу по ній із задертою головою». Ми думаємо: «Хоч вона й маленька, та її шкіра барвиста, її рухи вишукані й вона сильніша за мене».
Призахідне сонце завжди здається гарнішим, коли небо покрите нерівними хмарами, бо тільки тоді воно віддзеркалює багато кольорів і це допомагає поетові мріяти і складати вірші.
Можна тільки пожаліти тих, хто думає: «Я негарний, бо Любов не постукала в мої двері». Це неправда, Любов стукала, але ці люди їй не відчинили, бо не були готові прийняти її.
Вони намагалися причепуритися, хоч насправді вже були готові.
Вони намагалися наслідувати інших, хоч Любов шукала чогось незвичного.
Вони прагнули віддзеркалити те, що приходило ззовні, й забували про світло, яке струменіло від них.
    
    
  
    
І сказав хлопець, який мав покинути місто вночі:
— Я ніколи не знав, у якому напрямку йти.
А Копта йому відповів:
— Як і сонце, життя випромінює своє світло в усіх напрямках.
І коли ми народжуємося, ми хочемо всього відразу, не контролюючи енергію, яку нам дано.
Але якщо ми потребуємо вогню, то треба зробити так, щоб усі промені сонця сходилися в одній точці.
Є великою таємницею, що Божественна Енергія повернулася у світ як вогонь. Не тільки той, який світить і гріє, а й той, що перетворює пшеницю на хліб.
І настає мить, коли нам треба сконцентрувати внутрішній вогонь для того, щоб наше життя набуло сенсу.
І тоді ми звертаємося до неба й запитуємо: «Але про який сенс ідеться?»
Дехто ухиляється ставити таке запитання: воно здається їм незручним, відбирає сон, і немає відповіді, що була б близькою й доступною. Це ті люди, які завтра житимуть так само, як вони жили вчора.
А коли прийде Небажана Гостя, вони скажуть: «Моє життя було коротке, я змарнував своє благословення».
Інші ставлять таке запитання. Та позаяк вони не знають, як відповісти на нього, то звертаються до творів тих людей, які не боялися приймати виклик. І несподівано знаходять відповідь, що здається їм правильною.
Коли так відбувається, вони стають рабами цієї відповіді. Створюють закони, які зобов’язують усіх приймати те, що вони вважають резоном існування. Будують храми, щоб це виправдати, і влаштовують суд над людьми, які не погоджуються з тим, що вони вважають абсолютною істиною.
І нарешті, існують такі, котрі розуміють, що це запитання — пастка: воно не має відповіді.
Замість марнувати час на пастку вони вирішують діяти. Повертаються в дитинство, знаходять те, що наповнювало їх найбільшим запалом, і, не слухаючись поради старших, присвячують своє життя цьому.
Бо запал допомагає прилучитися до Священного Вогню.
Помалу-потроху вони відкривають, що їхні вчинки пов’язані з таємничим наміром, що перебуває поза людським знанням. І схиляють голови на знак поваги до таємниці, й моляться, щоб не звернути з дороги, якої вони не знають, але по якій ідуть, підкоряючись полум’ю, що спалює їхні серця.
Задіюють інтуїцію, коли її легко застосувати, й підкоряються дисципліні, коли інтуїція нічого не підказує.
Вони здаються божевільними. Іноді поводяться як божевільні. Але вони не божевільні. Вони відкривають справжню Любов і могутність Волі.
І лише Любов та Воля показують їм мету й напрямок, яким вони повинні йти.
Їхня Воля — кришталева, Любов — чиста, а кроки — тверді. У хвилини сумніву, у хвилини смутку вони ніколи не забувають: «Я лише інструмент. Дозволь мені бути інструментом, спроможним виразити Твою Волю».
Шлях обрано, а мету вони нерідко розуміють лише тоді, коли до них приходить Небажана Гостя. У цьому краса того, хто іде вперед, маючи за єдиного провідника душевне піднесення і шануючи таємницю життя: його дорога чудова, а його вантаж приємно нести.
Мета може бути великою чи маленькою, бути дуже далеко від дому або зовсім поруч, але він іде шляхом, який обрав, із повагою й честю. Він знає, що означає кожен його крок і скільки коштували йому його зусилля, його тренування, його інтуїція.
Він зосереджує свою увагу не тільки на меті, якої має досягти, а й на всьому, що відбувається навколо нього. Нерідко він змушений зупинятися, бо в нього вже залишилося не багато сил.
У цю мить з’являється Любов і каже: «Ти думаєш, що йдеш до когось, але цей “хтось” існує тільки тому, що ти його любиш. Трохи відпочинь, але так, щоб ти зміг підвестися й піти далі. Бо як тільки він довідається, що ти йдеш до нього, він побіжить назустріч тобі».
    
    
*
    
Той, хто забув запитання, або той, хто розуміє, що діяти — єдиний спосіб знайти на нього відповідь, зустрінеться з тими самими перешкодами й розвеселятиме себе тим самим.
Але тільки той, хто прийме зі смиренням і мужністю незбагненний план Бога, знає, що він іде правильною дорогою.
    
    
  
    
Одна жінка в літах, яка досі не зустріла чоловіка, щоб одружитися з ним, сказала:
— Любов ніколи не хотіла поговорити зі мною.
І грек відповів:
— Щоб вислухати слова Любові, треба дозволити їй наблизитися до нас.
Та коли вона буде зовсім поруч, то біймося того, що вона захоче нам сказати. Бо Любов вільна і її голос не керується нашою волею або нашими зусиллями.
Усі закохані про це знають, але не беруть до уваги. Вважають, що можуть звабити її слухняністю, силою, красою, багатством, слізьми й усмішками.
Але справжня Любов — це та, яка зваблює і ніколи не дозволяє звабити себе.
Любов перетворює, любов лікує. Але іноді налаштовує смертельні пастки й у підсумку руйнує особу, яка вирішила віддатися їй цілком. Як сила, що рухає світом і втримує зорі на місці, може бути і творчою, і руйнівною водночас?
Ми звикли думати, що те, що ми даємо, дорівнює тому, що ми одержуємо. Але ті особи, які люблять, сподіваючись, що і їх любитимуть, тільки гають свій час.
Любов — це акт віри, а не обміну.
Лише суперечності примушують любов зростати. Лише конфлікти дозволяють любові залишатися поруч із нами.
Життя надто коротке, щоб ми ховали у своєму серці важливі слова.
Наприклад, такі: «Я люблю тебе».
Але не сподівайся почути цю саму фразу у відповідь. Ми любимо тому, що потребуємо любити. Без цього життя втрачає всякий сенс, і сонце перестає світити.
Троянда мріє про товариство бджіл, але жодна не прилітає до неї. Сонце запитує:
«Ти не стомилася чекати?»
«Так, — відповідає троянда. — Але якщо я стулю свої пелюстки, то зів’яну».
Проте навіть коли Любов не з’являється, ми відкриті для її присутності. У ті хвилини, коли самотність, схоже, розчавлює все, єдиний спосіб чинити опір — любити далі.
    
    
*
    
Головна мета життя — це любити. Решта — мовчанка й тиша.
Ми потребуємо любові. Навіть коли така потреба опускає нас на землю, де озера наповнені слізьми. О таємне й загадкове місце, земля сліз!
Сльози говорять самі за себе. І коли ми вважаємо, що виплакали все, що мусили виплакати, вони все ще течуть. А коли повіримо, що наше життя буде лише тривалою мандрівкою Долиною Болю, сльози несподівано зникають.
Тому що ми вміємо тримати серце відкритим, незважаючи на страждання.
Тому що ми відкриваємо: той, хто поїхав, не забрав із собою сонце й не залишив на його місці темряву. Він лише поїхав — а кожне прощання залишає прихованою надію.
Краще, щоб тебе любили і згубили, аніж щоб ніколи не любили.
    
    
*
    
Наш єдиний і справжній вибір — зануритися в таємницю цієї сили, що не піддається жодному контролю. Тоді ми зможемо сказати: «Я вже багато страждав і знаю, що це не триватиме довго», — і прогнати Любов від дверей нашого дому. Якщо ми це зробимо, то залишимося мертвими для життя.
Бо природа виражає Любов Бога. Хоч би що ми робили, вона все ще нас любить. Тому шануймо й розуміймо те, чого навчає нас природа.
Любімо тому, що Любов дарує нам свободу. Й наважмося говорити слова, які не маємо мужності прошепотіти навіть для самих себе.
Ухвалюймо рішення, яке залишали на потім.
Навчімося говорити «ні», не вважаючи це слово якимсь проклятим.
Навчімося говорити «так», не боячись наслідків.
Забудьмо все, чого нас навчали про любов, бо кожна зустріч є іншою і має власні агонії та екстази.
Співаймо голосніше, коли кохана перебуває далеко, й декламуймо пошепки вірші, коли вона поруч. Навіть коли вона не слухає нас або не надає значення нашим крикам і нашому пошепту.
Не звертаймо свій погляд у бік Всесвіту, посилаючись на те, що він чорний. Тримаймо очі розплющеними, знаючи, що його світло може спонукати нас учинити щось несподіване. Це є частиною любові.
Наше серце відкрите для любові, й ми віддаємося їй без страху, бо вже не маємо чого втрачати.
Потім відкриваємо, повертаючись додому, що хтось нас уже там чекає, шукаючи те саме, що шукали ми, страждаючи від того самого болю й тих самих тривог.
Бо любов — як вода, що перетворюється на хмару: вона підіймається в небо й може бачити все здалеку — усвідомлюючи, що одного дня їй треба буде повернутися на землю.
Бо любов — як хмара, що перетворюється на дощ; земля її притягує, й вона робить родючим поле.
Любов — це тільки слово, до тієї миті, коли ми вирішуємо дозволити, щоб вона опанувала нас усією своєю силою.
Любов — це тільки слово, аж поки хтось приходить, щоб надати їй сенсу.
Не чиніть їй опору. Зазвичай вона є ключем, який відмикає двері.
    
    
  
    
Але один юнак не погодився:
— Твої слова гарні, але насправді ми ніколи не маємо більше вибору, ніж один. Життя — наша спільнота навіть тоді, коли ми беремо на себе обов’язок планувати свою долю.
Один дід додав:
— Я не вмію часто обертатися назад і повертати втрачені хвилини.
І грек відповів:
— Те, що я скажу тепер, може не мати ніякої користі напередодні вторгнення. Але навіть за таких обставин запам’ятайте й збережіть мої слова, щоб одного дня всі могли довідатися, як ми жили в Єрусалимі.
    
    
*
    
Трохи поміркувавши, Копта провадив:
— Ніхто не може повернутися назад, але всі можуть іти вперед.
І завтра, коли зійде сонце, досить повторити для самого себе: «Я хочу дивитися на цей день як на перший день свого життя».
З подивом споглядати людей із моєї родини, радіючи, що бачу їх поруч себе і що вони мовчки поділяють зі мною почуття, яке називають любов’ю, про яке багато говорять і яке мало розуміють.
Я попрошуся в супутники до каравану, що з’явився на обрії, не запитуючи, в якому напрямку він іде. Й відмовлюся його супроводжувати, коли щось цікаве привабить мою увагу.
Промину жебрака, який попросить у мене милостиню. Можливо, я її дам, а можливо, подумаю, що він відразу її проп’є, й піду собі далі — вислуховуючи його лайку й знаючи, що лише в такий спосіб він спроможний спілкуватися зі мною.
Я промину чоловіка, який намагається зруйнувати міст. Можливо, я спробую йому перешкодити, а можливо, зрозумію, що він робить це тому, що в нього немає нікого, хто чекав би на нього на протилежному березі, й у такий спосіб він намагається настрахати власну самотність.
Я дивитимуся на все й на всіх так, ніби це буде вперше — а передусім я так дивитимуся на речі маленькі, до яких я звик, забуваючи про магію, що нас оточує. Наприклад, дюни в пустелі — адже вони пересуваються з енергією, яку я неспроможний зрозуміти, бо не відчуваю вітер.
На пергамені, який я завжди ношу із собою, щоб записувати те, чого я не повинен забувати, замість того я запишу поему. Навіть якщо я ніколи цього не робив, то одного дня — і ніколи більше — зроблю і знатиму, що в мене вистачило мужності організувати свої думки в слова.
Коли я наближатимусь до села, яке вже знаю, я підійду до нього іншою дорогою. Я всміхатимуся, й жителі села говоритимуть між собою: «Він схибнувся, бо війна та руїна перепсували землю й усе, що на ній було».
Але я не перестану всміхатися, бо мене тішить думка, що вони вважають, ніби я збожеволів. Моя усмішка — це моя манера сказати: «Ви можете знищити моє тіло, але не можете зруйнувати душу».
Цього вечора, перш ніж вийти з дому, я присвячу певний час перегляду речей, які ніколи не мав терпіння поскладати в порядку. І зрештою відкрию, що вони зберігають частину моєї історії. Усі ті листи, папери, вирізки з газет набудуть власного життя й стануть цікавими історіями — історіями минулого й майбутнього — які захочуть мені розповісти. Стільки речей у світі, стільки пройдених доріг, стільки подорожей і повернень у моєму житті…
Одягну сорочку, яку маю звичай одягати завжди, й уперше зверну увагу на те, в який спосіб її пошито. Спробую уявити собі руки, що ткали бавовну, й річку, де росли інші рослини, з яких добували волокна. Усвідомлю, що всі ці речі, тепер для мене невидимі, становлять частку історії моєї сорочки.
І навіть ті речі, до яких я звик, — наприклад, черевики, що змінили форму, пристосовуючись до форми моїх ніг, — виявляються пов’язаними з таємницею відкриття. Позаяк я йду в напрямку майбутнього, воно допоможе мені ознаками, об які я спотикаюся щоразу, коли спотикаюся, неумисне опинившись у минулому.
Нехай усе, до чого торкаються мої руки, що бачать мої очі й смакує мій рот, буде різним, хоч і залишатиметься однаковим. Тоді всі ці речі перестануть бути мертвою природою і пояснять мені, чому вони так довго залишаються зі мною, — продемонструють чудо нової зустрічі з емоціями, які вже стерлися від рутини повсякденності.
Спробую смак чаю, якого я ніколи не пив, бо мені казали, що він поганий. Пройдуся по вулиці, по якій ніколи не ходив, бо мені казали, що там немає нічого цікавого. І побачу, чи захочу туди повернутися.
Хочу вперше подивитися на сонце, якщо завтра буде сонце.
Хочу подивитися, куди біжать хмари, якщо погода буде хмарною. Досі я завжди вважав, що не маю на все це часу або не приділяю достатньої уваги. Зате завтра я з пильною увагою подивлюся, як подорожують у небі хмари або як сонце світить і утворює тіні.
Над моєю головою існує небо, щодо якого все людство за тисячоліття спостережень створило низку вірогідних пояснень.
Потім я забуду все те, що довідався про зірки, й вони знову перетворяться на янголів, або на дітей, або на будь-які речі, в які мені хочеться вірити в цю мить.
Життя й час дадуть мені чимало логічно обґрунтованих пояснень, але моя душа живиться таємницями. Я потребую таємниць, бо мені хочеться чути в громі голос розлютованого Бога, хоч багато людей навколо мене звинуватять мене в єресі.
Я знову хочу завантажити своє життя фантазією, тому що розлютований Бог набагато цікавіший, жахливіший і незвичайніший, аніж феномен, пояснений ученими.
Уперше я зможу всміхнутися без почуття провини, бо радість — не гріх.
Уперше уникну всього того, що примушує мене страждати, бо страждання — не чеснота.
Я не нарікатиму на життя, кажучи: усе однакове, я не можу зробити нічого, щоб змінитися. Бо я живу протягом цього дня так, ніби він у мене перший, і відкрию багато речей, про які я ніколи не знав, що вони існують.
І хоч я проходив цими самими місцями безліч разів і казав «доброго дня» тим самим людям, сьогодні моє «доброго дня» буде зовсім не таким. Це будуть не слова освіченого й вихованого чоловіка, а своєрідний спосіб благословити інших, бажання дати їм зрозуміти важливість бути живим — навіть тоді, коли трагедія насувається на нас звідусіль і загрожує нам.
Я зверну пильну увагу на слова пісні, яку менестрель співає на вулиці, хоч люди не бажають його слухати, бо його душа розчавлена страхом. Ось якими є слова його пісні: «Любов владарює, хоч ніхто не знає, де стоїть її трон / Щоб довідатися про таємне місце її перебування, я перший маю підкоритися їй».
І я знайду в собі мужність відчинити двері до святилища, куди веде мене моя душа.
Я хотів би подивитися на себе самого, так ніби оце вперше я перебуваю в контакті зі своїм тілом і своєю душею.
Я хотів би бути спроможним сприймати себе таким, як я є. Людиною, яка ходить, відчуває, розмовляє, як і будь-хто інший, але яка — попри свої вади — має мужність.
Я хотів би захоплюватися своїми найпростішими вчинками й жестами, так ніби я споглядаю когось незнайомого. Своїми найбуденнішими емоціями, так ніби я відчуваю пісок, що сиплеться мені в обличчя, коли віє вітер, що налітає сюди з Багдада. Своїми найприємнішими хвилинами, як ті, коли я дивлюся на свою сонну дружину, що лежить у мене під боком, і намагаюся собі уявити, який сон вона бачить.
А коли я лежу в постелі сам-один, я хотів би підійти до вікна, подивитися в небо й переконатися, що самотність — брехня, адже мені товаришує Всесвіт.
Тоді я жив би, сприймаючи кожну годину дня як несподіваний подарунок для себе. Я говорю про Я, яке не створене ані моїм батьком, ані моєю матір’ю, ані моєю школою, але всім тим, чим я жив до сьогодні, що несподівано забув і тепер відкриваю заново.
І навіть якщо це мій останній день на землі, я скористаюся найбільше з того, чим зможу скористатися, бо я житиму з невинністю дитини, так ніби роблю все, що робитиму, вперше.
    
    
  
    
Дружина одного купця попросила:
— Розкажи нам про плотське кохання.
І грек відповів:
— Чоловіки й жінки шепочуться між собою, тому що вони перетворюють священний жест на гріховний акт.
Таким є світ, у якому ми живемо. І небезпечно намагатися змінити його нинішню реальність. Проте непокора може стати чеснотою, коли ми навчимося застосовувати її.
Якщо поєднуються лише тіла, секс не існує — існує лише втіха. Плотське кохання перебуває дуже далеко від втіхи.
У ньому поєднуються розслабленість і напруга, біль і радість, боязкість і мужність, що штовхає нас далеко за прийнятні межі.
Як об’єднати в симфонію стільки протилежних станів? Для цього існує лише один спосіб: віддатися.
Бо віддатися означає: «Я тобі довіряю».
Годі уявити собі, що відбудеться, якщо ми дозволимо собі поєднати не тільки наші тіла, а й наші душі.
Отже, виходьмо разом на небезпечну дорогу «віддатися». Хоч вона й небезпечна, вона єдина, яка дозволить нам пройти по собі.
І хоч це й спричинить великі перетворення в нашому світі, не біймося щось загубити — бо ми досягнемо стану повного кохання й відчинимо двері, які дозволять поєднати тіло з духом.
Забудьмо те, чого нас навчали: про те, що благородно давати й принизливо одержувати.
Бо для більшості людей великодушність полягає тільки в тому, щоб давати. Але одержувати — це також акт любові. Дозволити іншому зробити нас щасливими означає зробити щасливим і його.
    
    
*
    
У сексуальному акті, коли ми надто великодушні й наша головна турбота — догодити партнерові, наша втіха може зменшитися або й зовсім зійти нанівець.
Коли ми спроможні давати й одержувати однаково затято, тіло стає напруженим, як тятива лука, але розум розслаблюється, як стріла, що готова вилетіти. Мозок більше не керує процесом; єдиним провідником залишається інстинкт.
Тіло й душа зустрічаються, й Божественна Енергія вибухає. І не тільки в тих частинах організму, які більшість людей вважають еротичними. Кожна волосинка на голові, кожен клаптик шкіри випромінюють світло іншого кольору, сприяючи тому, щоб дві річки злилися в одну, могутнішу й гарнішу.
Усе духовне виражає себе у видимій формі, усе видиме перетворюється на духовну енергію.
Усе дозволяється, якщо все приймається.
Любов іноді стомлюється говорити лише мовою ніжності. Тоді ми дозволяємо, щоб вона виразила себе в усьому блиску, палаючи, як сонце, й руйнуючи ліс своїм вітром.
Якщо один із партнерів віддається цілком, другий зробить те саме — тоді сором перетвориться на цікавість. А цікавість спонукає нас дослідити в собі все те, чого ми раніше не знали.
Ми намагаємося дивитись на секс як на жертвоприношення. Ритуал перетворення. Як і в кожному ритуалі, екстаз присутній і звеличує фінал. Але він не єдина мета. Набагато важливіше подолати з партнером дорогу, яка привела нас на невідому територію, де ми знайшли золото, ладан і мирру.
Надайте священному зміст священного. Іноді трапляються хвилини сумніву, але завжди слід пам’ятати: ми не самотні в ці хвилини — обидві сторони почувають одне й те саме.
Відкрийте без страху скриньку своїх фантазій. Мужність одного стимулює хоробрість другого.
І справжні закохані зможуть увійти в сад краси без страху, що їх осудять. Тепер ітиметься не про зустріч двох тіл і двох душ, а про єдине джерело, звідки б’є справжня вода життя.
Зорі милуватимуться вашими голими тілами, і вони не знатимуть сорому. Пташки літатимуть близько, і закохані наслідуватимуть пурхання їхніх крил. Дикі звірі наближатимуться до вас з осторогою, бо те, що вони побачать, також буде виявом життя дикого. Й вони нахилятимуть голови на знак поваги й покори.
І час перестане існувати. Бо на землі втіхи, де народжується справжнє кохання, усе нескінченне.
    
    
  
    
Один із воїнів, який готувався завтра померти в битві, але навіть за таких обставин вирішив піти на майдан, щоб послухати, що скаже Копта, зауважив:
— Ми роз’єднані, хоч і хотіли б об’єднатися. Міста, що лежать на дорозі завойовників, постраждають від подій, яких вони не обирали. Що мають сказати своїм дітям ті, кому пощастить вижити?

І грек відповів:
— Ми народжуємося самотніми й помремо самотніми. Та поки ми живемо на цій планеті, нам доводиться довіряти іншим людям і покладати на цю довіру великі надії.
Спільнота — це життя: тільки їй ми завдячуємо спроможністю вижити. Так було, коли ми жили в печерах, і так триває до сьогодні.
Шануйте тих, хто виростав і навчався разом із вами. Шануйте тих, хто вас навчав. Коли настане ваш день, розповідайте свої історії і навчайте, — тоді спільнота зможе існувати далі і традиції збережуться.
Той, хто не поділяє з іншими хвилини своєї радості і хвилини смутку й розчарувань, ніколи не знатиме ані про свої переваги, ані про свої вади.
    
    
*
    
Але завжди стережіться небезпеки, яка витає над спільнотою: люди за звичайних обставин схильні до спільної поведінки. Вони беруть за приклад ваші власні обмеження — переповнені забобонами й страхом.
І цим ви не показуєте свою любов до спільноти; цим ви засвідчуєте відсутність любові до самого себе.
Люблять і шанують тільки того, хто любить і шанує себе самого. Ніколи не намагайтеся догодити всьому світові, бо втратите довіру всіх.
Шукайте собі спільників і друзів серед тих людей, які знають, що вони роблять і хто вони є.
Я не кажу: шукайте тих, котрі думають, як і ви. Я кажу: шукайте тих, хто думає інакше й кого ви ніколи не переконаєте в тому, що маєте слушність.
Бо дружба є одним із багатьох облич Любові, а Любов не залежить від опіній. Вона приймає вас незалежно від того, маєте ви друзів чи не маєте, а якщо маєте, то кожен формує свої погляди у власний спосіб.
Дружба є актом віри в іншу особу й ніколи не є актом недовіри.
Не намагайтеся здобути Любов за будь-яку ціну, бо Любов не має ціни.
Вашими друзями будуть не ті, хто приваблює погляди всіх, хто піддається самоомані й стверджує: «Не існує нікого в Єрусалимі, хто був би кращим, більш великодушним, більше за мене наділеним чеснотами».
Це ті, хто неспроможний чекати якихось подій, що допоможуть їм ліпше ухвалити рішення; вони ухвалюють свої рішення, діючи навіть тоді, коли знають, що рішення, ухвалені в такий спосіб, можуть бути ризикованими.
Це люди, вільні змінювати напрямок, коли життя вимагає. Вони прокладають нові дороги, ведуть лік своїм пригодам, збагачують міста і села.
Якщо вони йдуть по дорозі небезпечній і покрученій, то немає сенсу казати їм: «Не роби цього».
Вони тобі скажуть у відповідь: «Я йшов по дорозі небезпечній і покрученій».
Бо вони шанують свою свободу не менше, аніж ви шануєте їх.
Уникайте за будь-яку ціну тих, хто зі словами розради залишається поруч із вами тільки у хвилини смутку. Бо насправді ці люди кажуть самим собі: «Я сильніший. Я розумніший. Я не вчинив би того, що вчинив він».
Але залишайтеся поруч із тими, хто буде з вами у хвилини радості. Бо в цих душах не існують ревнощі або заздрощі, а лише радість бачити, що ви щасливі.
Уникайте тих, хто вважає себе сильнішим. Бо насправді вони приховують власну слабкість.
Поєднуйтеся з тими, хто не боїться бути вразливим. Бо ці люди довіряють собі самим, вони знають, що кожен колись спотикається, і тлумачать це не як ознаку слабкості, а як ознаку людяності.
Уникайте тих, які багато балакають, перш ніж діяти, тих, котрі не зроблять жодного кроку, не переконавшись спочатку, що їх за це похвалять.
Поєднуйтеся з тими, хто ніколи не скаже вам, коли ви вчинили помилку: «Я зробив би інакше». Бо якщо вони нічого не робили, то не мають права судити.
Уникайте тих, котрі шукають собі друзів, щоб зберегти суспільні привілеї або щоб відчинити двері, до яких не наважувалися підходити близько.
Поєднуйтеся з тими, для кого єдині важливі двері, що їх вони прагнуть відчинити, — це двері вашого серця. І які ніколи не намагатимуться проникнути у вашу душу без вашої згоди, які ніколи не скористаються цими відчиненими дверима, щоб вистрелити в них отруйною стрілою.
Дружба має властивості річки: вона обминає скелі, пристосовується до гір і долин, іноді перетворюється на озеро і заповнює заглибину водою, щоб мати змогу продовжувати свій шлях.
Бо як ото річка не забуває, що єдина її мета — влитися в море, так і дружба не повинна забувати, що єдиний резон її існування — виразити любов до інших.
Уникайте тих, котрі кажуть: «Я закінчив, і мені треба зупинитися тут». Бо ці люди не розуміють, що ані життя, ані смерть не мають кінця. Вони лише етапи вічності.
Єднайтеся з тими, котрі кажуть: «Хоч у нас усе добре, але нам треба рухатися вперед». Бо вони знають, що завжди треба намагатися проникнути за відомі обрії.
Уникайте тих, котрі об’єднуються, щоб обговорювати з серйозністю та претензією рішення, які необхідно ухвалити спільноті. Ці люди нібито розуміються на політиці, хизуються перед іншими й намагаються показати себе вченими й мудрими. Але вони не розуміють того, що годі проконтролювати навіть пошук однієї волосинки з людської голови. Хоч дисципліна і є важливою, треба залишати свої вікна й двері відчиненими для інтуїції й несподіванок.
Єднайтеся з тими людьми, котрі співають, розповідають історії, утішаються життям і в кого світиться веселість в очах. Бо веселість заразна, й вона завжди примудряється знаходити розв’язання проблеми там, де логіка з великими труднощами знаходить пояснення для помилки.
Єднайтеся з тими, хто дозволяє світлу Любові виявляти себе без обмежень, без осуду, без прагнення до нагород і ніколи не дозволяє скувати себе страхом стати тим, кого не зрозуміли.
Незважаючи на те, як ви себе почуваєте, щоранку вставайте й готуйтеся випромінювати своє світло.
Ті, хто не сліпий, побачать ваш блиск і відчують захват перед вами.
    
    
  
    
Дівчина, яка рідко виходила з дому, бо думала, що ніхто не цікавиться нею, сказала:
— Навчіть нас вишуканості.
Увесь майдан зашепотівся: як можна просити про таке напередодні вторгнення хрестоносців, коли кров потече по всіх вулицях міста?
Але Копта всміхнувся, і його усмішка не була глузливою, а була усмішкою поваги до мужності дівчини.
І він відповів:
— Вишуканість зазвичай плутають із поверховістю й зовнішнім виглядом. Нічого немає більш хибного, аніж це. Деякі слова можна вважати вишуканими, інші ранять і руйнують, але всі вони написані тими самими літерами. Квіти вишукані, навіть якщо їх не видно в густих польових травах. Газель, яка біжить, є вишуканою, хоч і втікає від лева.
Вишуканість — якість не зовнішня, це частина душі, видима для інших.
І навіть під час найбурхливіших пристрастей вишуканість не дозволяє, щоб справжні узи єднання між двома особами порвалися.
Вона не залежить ані від одягу, який ми носимо, ані від того, як ми ним користуємося.
Вона не залежить від того, як ми тримаємо в руках меч, але допомагає нам побудувати діалог, щоб уникнути війни.
    
    
*
    
Ми досягаємо вишуканості, коли відкидаємо все поверхове й відкриваємо простоту й зосередженість; чим простіша й стриманіша у вас постава, тим гарнішою вона є.
А що таке простота? Це зустріч зі справжніми цінностями життя.
Сніг гарний, тому що має один колір.
Море гарне, бо здається рівною поверхнею.
Пустеля гарна, бо здається полем, яке утворене лише з піску й скель.
Та коли ми наближаємося до кожної з цих речей, то відкриваємо, наскільки вони глибокі, цілісні і знають про свої якості.
Найпростіші речі життя бувають надзвичайними. Дозвольте їм виявити себе.
Подивіться на польові лілеї: вони не тчуть і не прядуть. А тим часом навіть Соломон, у всій своїй славі, вдягався, як вони.
Чим більше серце наближається до простоти, тим більше воно спроможне любити без обмежень і без страху. Чим більше воно любить без страху, тим більше воно спроможне демонструвати вишуканість у кожному своєму маленькому жесті.
Вишуканість — не питання смаку. Кожна культура має свою манеру дивитися на красу, яка цілком і в багато разів відрізняється від нашої.
Але в усіх племенах, у всіх народів є цінності, що символізують вишуканість: гостинність, повага, делікатність жестів.
Пиха накликає на себе ненависть і заздрість. Вишуканість розбуджує повагу й Любов.
Пиха примушує нас зневажати ближнього. Вишуканість навчає нас іти до світла.
Пиха ускладнює слова, бо хоче, щоб ми розмовляли розумно лише з обраними. Вишуканість перетворює складні думки у фрази, що їх усі спроможні зрозуміти.
Кожна людина йде з вишуканістю й випромінює світло навколо себе, коли долає шлях, який вона обрала.
Її кроки тверді, її погляд точний, її рухи гарні. І навіть у найтяжчі хвилини її супротивники не помічають у неї ознак слабкості, бо вишуканість її захищає.
Вишуканість приймають і нею захоплюються, тому що вона не докладає для цього жодних зусиль.
Лише Любов надає форму тому, про що раніше не можна було навіть мріяти.
Але тільки вишуканість дозволяє цій формі виявити себе.
    
    
  
    
Чоловік, який завжди прокидався рано, щоб вигнати свої отари пастися за містом, зауважив:
— Грек опановував науку, щоб навчитися говорити гарно, тоді як ми мусили утримувати свої родини.
І він відповів:
— Поети вміють говорити гарні слова. Й одного дня хтось напише:
Я спав, і мені наснилося, що життя — Радість.
А коли прокинувся, то відкрив, що життя — Обов’язок.
Я виконав свій Обов’язок і відкрив, що Життя — Радість.
Праця виражає Любов, яка поєднує людські створіння. Завдяки їй ми відкриваємо, що неспроможні жити одне без одного й що інший також потребує нас.
Існують два різновиди праці.
Перший — це коли працюють з обов’язку й для того, щоб заробити собі на хліб щоденний. У цьому випадку люди лише продають свій час і не розуміють, що викупити його назад їм ніколи не вдасться.
Вони відбувають усе своє існування, мріючи про той день, коли нарешті зможуть відпочити. Та коли цей день приходить, вони вже надто старі, аби скористатися тим, що може запропонувати їм життя.
Ці люди ніколи не беруть на себе відповідальність за свої дії. Вони кажуть: «У мене не було вибору».
    
    
*
    
Але існує й другий різновид праці.
Той самий, який люди також обирають для того, щоб заробити свій хліб щоденний, але в якому вони намагаються заповнити кожну хвилину відданістю й любов’ю до інших.
Цей другий різновид праці ми називаємо Даром. Бо буває так, що дві особи готують ту саму їжу, застосовуючи ті самі інгредієнти; але одна з них вкладає Любов у те, що вона робить, тоді як друга думає тільки про те, щоб нагодувати себе. Смак страв буде абсолютно різним, хоч любов не дозволяє ані побачити себе, ані покласти на терези.
Людині, яка приносить Дар, завжди віддячують. Чим більше вона ділить з іншими свою прихильність, тим далі вона поширюється.
Коли Божественна Енергія запустила Всесвіт у рух, усі небесні світила й зірки, усі моря й ліси, усі долини й гори дістали нагоду взяти участь у процесі Творення. І те саме відбулося з усіма людьми.
Одні казали: «Ми не братимемо в цьому участі. Ми неспроможні виправити те, що є хибним, і покарати несправедливість».
Інші казали: «Потом зі свого обличчя я поллю поле, й це буде мій спосіб віддати хвалу Творцеві».
Але прийшов демон і прошепотів своїм медовим голосом: «Вам доведеться підіймати цей уламок скелі на вершину гори, й, коли ви туди зійдете, він знову покотиться вниз».
І всі ті, хто повірить демону, скажуть: «Життя має не більше глузду, як примушувати нас повторювати одну й ту саму працю».
А ті, котрі не повірять демону, дадуть іншу відповідь: «Зрештою я полюбив камінь, який мені треба підняти на вершину гори. Отже, кожна хвилина поруч із ним — це хвилина, перебута біля того, кого я люблю».
Дар — це молитва без слів. І як кожна молитва, вона вимагає дисципліни. Але дисципліна не рабська залежність, а певний вибір.
Не поспішайте сказати: «Доля була несправедлива до мене. Тоді як інші йдуть дорогою своєї мрії, я перебуваю тут, лише виконуючи свою роботу й заробляючи собі на прожиток».
Доля ні до кого не несправедлива. Усі ми вільні любити або ненавидіти те, що ми робимо.
Коли ми це любимо, то знаходимо в нашій повсякденній діяльності ту саму радість, що й ті, котрі одного дня вирушать у світ на пошуки своїх мрій.
Ніхто не може знати важливість і велич того, що він робить. Саме в цьому ховається таємниця й краса Дару: він — місія, яка була нам довірена, й ми повинні вірити в неї.
Рільник може посадити рослину, але він не може сказати сонцю: «Світи сильніше сьогодні вранці». Він не може сказати хмарам: «Пролийте дощ сьогодні ввечері». Йому треба зробити все, що належить: зорати поле, посіяти зерна й навчитися терпляче чекати, споглядаючи зроблене.
Він муситиме пережити хвилини розпачу, коли побачить, що його врожай загинув, і подумає, що його праця виявилася марною. Так і той, хто подався у світ у пошуках своїх мрій, переживає хвилини, коли жалкує за своїм вибором і все, чого хоче, — це повернутися і знайти роботу, яка дозволить йому виживати.
Але наступного дня серце кожного трудівника й кожного шукача пригод відчує більше піднесення і довіри. Обидва побачать плоди Дару — й вони подарують їм радість.
Бо обидва вони співають одну й ту саму пісню: пісню радості, що їм доручили таку важливу справу.
Поет помре з голоду, якщо не існуватиме пастух. Пастух помре від смутку, якщо не матиме можливості співати вірші поета.
Через Дар ви дозволяєте іншим любити вас.
І ви навчаєтеся любити інших завдяки тому, що пропонуєте їм Дар.
    
    
  
    
І той самий чоловік, який питав про працю, знову запитав:
— Але чому деякі люди домагаються більшого успіху, ніж інші?

І Копта відповів:
— Успіх не залежить від того, визнають його інші чи не визнають. Він є результатом того, що ви задумали з любов’ю.
Коли надійде пора збирати врожай, ви зможете сказати собі самому: «Мені вдалося».
Ви домоглися, щоб вашу працю оцінили високо, бо ви працювали не тільки для того, щоб вижити, але й щоб продемонструвати свою любов до інших.
Ви спромоглися закінчити те, що почали, попри те, що вам не вдалося передбачити всіх перешкод, які зустрілися на вашому шляху. А коли ваш ентузіазм зменшився через труднощі, ви звернулися до дисципліни. А коли дисципліна загрожувала покинути вас через втому, ви використали хвилини необхідного відпочинку, щоб обміркувати кроки, які вам доведеться зробити в майбутньому.
Ви не дозволили поразкам, які неминучі для кожного, хто чимось ризикує, паралізувати себе. Ви не думали про те, що ви втратили, коли у вас виникла ідея, яка себе не виправдала.
Ви не зупинилися, коли мали хвилини слави. Бо мети ще не було досягнуто.
А коли ви зрозуміли, що вам доведеться просити допомоги, ви не відчули себе приниженим. А коли довідалися, що хтось потребує допомоги, ви показали все, чого навчилися, не прагнучи відкрити таємниці, якими користувалися інші.
Бо для того, хто постукає, двері відчиняться.
Хто просить, знає, що одержить.
Хто втішає, знає, що втішать і його.
Навіть якщо все це не відбудеться тоді, коли ви чекаєте, рано чи пізно вам пощастить побачити плоди того, чим ви щедро й великодушно ділилися.
Успіх приходить до тих, хто не гає часу, порівнюючи те, що він робить, із тим, що роблять інші. Він заходить у дім до того, хто щодня каже: «Я віддам усе найкраще з того, що в мене є».
Люди, які прагнуть лише успіху, майже ніколи не домагаються його, бо він є не метою в собі, а наслідком.
Одержимість не допомагає ні в чому, вона переплутує дороги й кінець кінцем забирає втіху життя.
Навіть увесь світ, який має купу золота завбільшки з той пагорб, який ми бачимо на півдні міста, не можна вважати багатим. Багатим є той, хто перебуває в контакті з енергією Любові в кожну мить її існування.
Необхідно завжди зберігати в уяві свою мету. Але коли ви просуваєтеся вперед, вам нічого не варто вряди-годи зупинятися й роздивлятися навколо. За кожним завойованим метром ви можете бачити трохи далі — користуйтеся цим, щоб відкривати речі, яких ви досі не помічали.
У такі хвилини важливо подумати: «Чи мої цінності недоторкані? Чи я намагаюся догодити іншим і зробити те, чого вони чекають від мене, або я цілком переконаний, що моя праця є виразом моєї душі й мого запалу? Я прагну досягти успіху за будь-яку ціну або хочу вважати себе особою успішною, тому що наповнюю всі свої дні Любов’ю?
Бо саме в цьому полягає успіх: збагатити своє життя, а не напхати свої скрині золотом.
Бо чоловік може сказати: «Я застосую свої гроші для того, щоб сіяти, обробляти поле, збирати врожай і наповнювати свої житниці плодами врожаю, аби мені нічого не бракувало». Але з’являється Небажана Гостя й усі його зусилля стають марними.
Той, хто має вуха, нехай слухає.
Не намагайтеся скорочувати собі шлях, а проходьте його так, щоб кожна ваша дія залишала землю твердішою, а краєвид гарнішим.
Не намагайтеся бути Володарем Часу. Якщо ви зберете раніше посіяні вами плоди, вони будуть зеленими й не подарують втіхи нікому. Якщо, зі страху чи через невпевненість, ви відкладете Дар на потім, ваші плоди погниють.
Тому шануйте час між сівбою і збиранням врожаю.
А потім чекайте чуда перетворення.
Поки пшениця перебуває в печі, її не можна назвати хлібом.
Поки слова затримуються в горлі, їх не можна назвати поемою.
Поки нитки не з’єднуються руками тих, хто з ними працює, їх не можна назвати тканиною.
    
    
*
    
Коли настає хвилина показати іншим свій Дар, усі проймаються захватом і кажуть, розмовляючи між собою: «Перед нами чоловік успіху, бо всі прагнуть одержати плоди його праці».
Ніхто не поцікавиться, яких зусиль забрало здобути їх. Бо той, хто працював із любов’ю, домагається надзвичайної краси зробленого ним, що її не можна побачити очима. Так акробат літає в повітрі, не виявляючи ніякої напруги, так і успіх — коли він приходить — здається чимось найприроднішим у світі.
А проте, якби хтось наважився запитати, творець успіху йому відповів би: я думав усе покинути, мені здавалося, що Бог мене більше не слухає, багато разів мені доводилося змінити напрямок свого руху, а іноді я навіть сходив зі своєї дороги. Але попри все я знову рушав уперед, бо був переконаний, що немає іншого способу прожити моє життя.
Я навчився розуміти, що мости слід переходити, після чого їх треба руйнувати назавжди.
    
    
*
    
Я поет, хлібороб, митець, солдат, батько, комерсант, торговець, професор, політик, учений і чоловік, який майже не дбає про свій дім і своїх дітей.
Я бачу, що є чимало людей, більш знаменитих, ніж я, і в багатьох випадках свою славу вони заслужили. В інших випадках люди лише виражають свою марноту або гонор, і вони не витримають випробування часом.
То що ж таке успіх?
Це можливість щовечора лягати спати з миром у душі.
    
    
  
    
Й Альміра, яка досі вірила в те, що військо янголів і архангелів спуститься з неба, щоб захистити священне місто, попросила:
— Розкажи нам про чудо.

І грек відповів:
— Що ж воно таке — чудо?
Ми можемо визначити його по-різному: явище, яке суперечить законам природи, заступництво у хвилини глибокого нещастя, зцілення або видіння, неможлива зустріч, втручання в ту мить, коли перед тобою з’являється Небажана Гостя.
Усі ці визначення відповідають істині. Але чудо ними не вичерпується: це те, що несподівано наповнює наші серця Любов’ю. Коли це відбувається, ми відчуваємо вдячність до Бога за благодать, яку Він нам дарував.
Але, о Господи, наше повсякденне чудо дай нам сьогодні!
Навіть якщо ми неспроможні помітити його, бо наш розум зосереджений на великих подвигах і завоюваннях. Навіть якщо ми занадто заклопотані нашою повсякденністю, намагаючись зрозуміти, як вона змінила нашу дорогу.
Я хотів би, щоб, коли почуваємо себе самотніми й пригніченими, ми тримали очі відкритими на життя, яке оточує нас: на квітку, яка народжується, на зірки, що рухаються в небі, на далекий спів пташки або на близький плач дитини.
Я хотів би, аби ми могли зрозуміти, що існують речі такі важливі, що необхідно відкрити їх без нічиєї допомоги. І щоб у цю мить ми не почували себе безпорадними: ми перебуваємо під Твоїм захистом, Боже, і сподіваємося, що Ти готовий втрутитися, якщо наша нога небезпечно наблизиться до безодні.
Я хотів би, аби ми змогли йти вперед, незважаючи на весь свій страх, і сприймати непоясненне попри нашу потребу все пояснювати й усе пізнавати.
Я хотів би, аби ми зрозуміли, що сила Любові ховається в її суперечностях. І що Любов зберігається тому, що вона змінюється, а не тому, що залишається сталою і не приймає викликів.
І я хотів би, аби ми щоразу, коли бачимо, як принижений перебуває в екстазі, а пихатий почуває себе приниженим, також бачили в цьому чудо.
Я хотів би, щоб, коли наші ноги стомлюються, ми могли ступати твердо, покладаючись на силу, яка існує в нашому серці. А коли наше серце стомлюється, то ми все одно могли б іти вперед, покладаючись на силу Віри.
Я хотів би, щоб у кожній піщинці в пустелі ми могли бачити вираження чуда відмінності й це допомагало нам сприймати себе такими, якими ми є. Бо так само, як у всьому світі не існує двох однакових піщинок, так само не існує двох людських створінь, які думають і діють однаково.
Я хотів би, щоб ми були смиренними й невеселими в ту годину, коли нам щось дають, і радісними в ту хвилину, коли щось даємо ми.
Я хотів би, аби ми могли зрозуміти, що мудрість слід шукати не у відповідях, які ми одержуємо, а в містерії запитань, які збагачують наше життя.
Я хотів би, щоб ми ніколи не дозволяли одурити себе речами, які ми нібито знаємо, — бо насправді ми дуже мало знаємо про Долю. Але хай нас це спонукає діяти бездоганно, застосовуючи чотири чесноти, які слід зберігати: сміливість, вишуканість, любов і дружбу.
    
    
*
    
Але, о Господи, наше повсякденне чудо даруй нам сьогодні!
Так само, як різні стежки ведуть на вершину гори, існує багато стежок, якими ми можемо добутися до нашої мети. Я хотів би, аби ми могли впізнати ту єдину, яка заслуговує на те, щоб ми по ній пішли: ту, де на нас чекає Любов.
Я хотів би, аби, перш ніж розбудити Любов в інших, ми могли розбудити Любов, яка спить у нас самих. Лише в такий спосіб ми зможемо привабити прихильність, піднесення, повагу.
Я хотів би, аби ми навчилися бачити різницю між боротьбою, яка належить нам, і між тією боротьбою, в яку нас штовхають проти нашої волі і якої ми не можемо уникнути, бо Доля спрямувала нас на нашу дорогу.
Я хотів би, щоб наші очі відкрилися й ми зрозуміли, що нам ніколи не доводилося прожити два однакові дні. Кожен із них дарував інше чудо, яке дозволяло нам і далі дихати, мріяти й ходити під сонцем.
Я хотів би, щоб наші вуха також відкрилися й могли почути слова, які несподівано вилітають із рота в наших ближніх: хоч ми ні в кого не просили поради й ніхто з них не знає, що відбувається в нашій душі в цю хвилину.
І я хотів би, щоб коли ми розтуляємо рота, то могли заговорити не тільки мовою людей, а й мовою янголів і сказати: «Чудеса — це не ті події, які відбуваються всупереч законам природи; ми так думаємо тому, що насправді не знаємо законів природи».
І я хотів би, щоб у ту мить, коли з нами таке відбудеться, ми могли опустити голову на знак згоди і сказати: «Я був сліпий і набув здатності бачити. Я був німий і спромігся заговорити. Я був глухий і набув здатності чути. Бо чудеса Бога відбулися всередині мене, й усе, що я вважав утраченим, повернулося».
    
    
*
    
Бо саме так діють чудеса.
Вони роздирають завіси й усе змінюють, але не дозволяють нам побачити, що існує поза завісами.
Вони дозволяють нам утекти неушкодженими з долини мороку й смерті, але не повідомляють нам, якою дорогою прямувати до вершин радості й світла.
Вони відчиняють двері, які були замкнені на важкі замки, що їх неможливо було зламати, але вони не застосовують ніяких ключів.
Вони шукають сонця з планетами, щоб ми не почували себе самотніми у Всесвіті, й перешкоджають планетам надто наближатися до свого сонця, щоб воно не пожерло їх.
Вони перетворюють пшеницю на хліб за допомогою людської праці, виноград на вино за допомогою людського терпіння і смерть на життя за допомогою воскресіння сновидінь.
Тому, Господи, даруй нам сьогодні чудо нашого повсякденного життя!
І прости нам, що ми неспроможні іноді впізнавати його.
    
    
  
    
Один чоловік, який слухав мелодію війни, що лунала по той бік мурів, і боявся за себе й за свою родину, попросив:
— Розкажи нам про тривогу.
І Копта відповів:
— Немає нічого незвичайного в поведінці людини, коли вона відчуває тривогу.
Хоч ми й неспроможні контролювати час Бога, до природних властивостей людини належить бажання якнайшвидше отримати те, що вона чекає.
Або негайно позбутися того, що вселяє у неї страх.
Це відбувається від нашого дитинства до того часу, коли ми стаємо байдужими до життя. Коли ми тісно пов’язані з нинішнім моментом, ми завжди з тривогою чекаємо, коли хтось прийде або щось відбудеться.
Як сказати схвильованому серцю, щоб воно залишалося спокійним, споглядаючи чудеса Творення в мовчанці, вільним від напруги, страху й запитань без відповіді?
Тривога є частиною любові, і її ніколи не слід звинувачувати за це.
Як сказати тому, хто інвестував своє життя і своє добро в якусь мрію й не бачить жодних результатів, щоб він не тривожився? Хоч хлібороб і не може прискорити хід сезонів, щоб зібрати плоди врожаю того, що він посадив, він із нетерпінням чекає, коли настане осінь і час жнив.
Як можна переконати воїна, щоб він не тривожився перед битвою?
Він напружено готувався до тієї миті, мобілізував усі свої сили та можливості і вважає себе готовим до будь-яких випробувань, але боїться, що результати не відповідатимуть тим зусиллям, яких він доклав.
Тому тривога народжується разом із людиною. А що ми ніколи не зможемо панувати над нею, то навчімося співіснувати з нею — так само як людина навчилася співіснувати з бурями.
    
    
*
    
Бо для тих, котрі не зможуть навчитися співіснувати з тривогами, життя перетворюється на кошмар.
Те, чим вони мали б тішитися, — усі години, які завершують день, — перетворюється на прокляття. Вони хотіли б, щоб час минав швидше, не бажаючи розуміти, що це також неминуче наближає їхню зустріч із Небажаною Гостею.
І що найгірше: намагаючись приглушити тривогу, люди вдаються до дій, які вкидають їх у ще більшу тривогу.
Мати, яка чекає, коли син повернеться додому, починає уявляти найгірше.
«Моя кохана належить мені, а я належу їй. Коли вона пішла, я шукав її на всіх вулицях міста й ніде не знайшов. І з кожним поворотом, який я проминаю, з кожною людиною, яку я запитую, й вона мені нічого не відповідає, я відчуваю, як тривога любові перетворюється на розпач».
Робітник, який чекає плодів своєї праці, намагається зайняти себе іншими справами, й кожна з них розтягує хвилини його чекання. Минає небагато часу, й тривога когось одного перетворюється на тривогу багатьох, і він уже неспроможний дивитися ані на небо, ані на зорі, ані на дітей, що граються.
І як мати, так і закоханий, так і робітник перестають жити власним життям і лише чекають найгіршого, дослухаються до чуток, мріють, щоб день ніколи не закінчився. Вони стають агресивними у спілкуванні з друзями, з родиною, зі своїми працівниками. Вони харчуються погано — поглинають забагато їжі або не можуть запхати до рота нічого. А вночі кладуть голову на подушку, але не можуть заснути.
Зазвичай тривога опускає завісу перед очима тіла, й у людини залишається можливість бачити тільки очима душі.
А очі душі затягує каламуть, бо тривога не дає людині відпочити.
У такі хвилини людину опановує один з її найгірших ворогів — одержимість.
Одержимість приходить і каже: «Твоя доля, яка штовхає тебе в дорогу, віднині належить мені. Я зроблю так, що ти прагнутимеш до речей, яких не існує.
Твоя радість життя теж належить тепер мені. А що твоє серце більше не знатиме спокою, то я витісню з нього запал і займу його місце.
Я зроблю так, що страх розповзеться по світу і ти завжди будеш наляканий, не знаючи чому. Тобі не треба цього знати — треба тільки бути наляканим, і в такий спосіб страх дедалі більше опановуватиме тебе.
Твоя праця, яка раніше була Даром, тепер переходить у моє володіння. Інші казатимуть, що з тебе треба брати приклад, бо ти докладаєш зусиль, які виходять за межі можливого, а ти всміхатимешся у відповідь і дякуватимеш за комплімент.
Але у твоєму серці я казатиму, що твоя праця тепер належить мені й слугуватиме для того, щоб віддалити тебе від усього й усіх — від твоїх друзів, від твого сина, від тебе самого.
Працюй більше, щоб не мати вільного часу й думати менше. Працюй надміру, щоб перестати жити повним життям.
Твоя Любов, яка раніше була вираженням Божественної Енергії, також належить мені. І та особа, яку ти кохаєш, не зможе тебе покинути навіть на одну мить, бо я перебуватиму у твоїй душі й казатиму: “Пильнуй, вона може піти від тебе й не повернутися”.
Твій син, який раніше мав би обрати свою власну дорогу у світі, тепер буде моїм. Я зроблю так, що ти оточиш його непотрібною обережністю, що вб’єш його смак до пригод і до ризику й примушуватимеш його страждати щоразу, коли він тебе розгніває, бо не відповідатиме всьому тому, чого ти сподівався від нього».
    
    
*
    
Але хоч тривога й стане частиною твого життя, ніколи не дозволяй, щоб вона контролювала твої рухи.
Якщо вона надто наблизиться до тебе, відповідай їй: «Нічого не кажи мені про завтрашній день, бо мене там уже чекає Бог».
Якщо вона спробує переконати тебе, що робити багато всіляких речей означає жити повним життям, ти скажи їй: «Я повинен дивитися на зорі, щоб здобувати натхнення й добре виконувати свою роботу».
Якщо вона загрожуватиме тобі примарою голоду, ти скажи їй: «Не хлібом єдиним живе людина, а й словом, яке приходить із Неба».
Якщо вона скаже тобі, що твоє кохання, мабуть, до тебе не повернеться, ти дай їй таку відповідь: «Моя кохана належить мені, а я належу їй. У цю хвилину вона пасе овець між річками і я можу чути, як вона співає, навіть здалеку. Коли вона повернеться до мене, вона буде стомлена й щаслива — і я дам їй їсти й охоронятиму її сон».
Якщо вона скаже тобі, що твій син не шанує любов, яку ти йому присвятив, дай їй таку відповідь: «Надмір обережності руйнує душу й серце, бо жити — це акт мужності. Акт мужності і завжди акт любові».
У такий спосіб ти зможеш утримати тривогу на відстані.
Вона ніколи не зникне зовсім. Але велика мудрість життя полягає в розумінні, що ми можемо панувати над тими речами, які прагнуть нас поневолити.
    
    
  
    
Один юнак попросив:
— Розкажи про те, що готує нам майбутнє.
Й Копта відповів:
— Усі ми знаємо, хто чекає нас у майбутньому — Небажана Гостя. Вона може з’явитися о будь-якій годині, без попередження, і сказати: «Ходімо, ти повинен мене супроводжувати».
І хоч як би ми не хотіли їй підкоритися, ми не маємо вибору. У таку хвилину нашою найбільшою радістю чи нашим найбільшим смутком буде озирнутися на минуле.
І відповісти запитанням на її наказ: «Отже, я любив забагато?»
Любив. Я говорю тут не лише про любов до іншої людини. Любити — означає бути доступним для чудес, для перемог і поразок, для всього того, що відбувається кожного дня, протягом яких нам дозволено топтати поверхню землі.
Нашою душею керують чотири невидимі сили: любов, смерть, влада й час.
Нам необхідно любити, тому що нас любить Бог.
Нам треба постійно пам’ятати про Небажану Гостю, щоб добре розуміти життя.
Нам треба боротися, щоб зростати, але при цьому не потрапляти в пастку влади, яку ми спроможні завоювати такими своїми діями, бо ми знаємо, що вона нічого не варта.
І нарешті, нам треба погодитися з тим, що наша душа — нехай вона навіть вічна — нині заплутана в павутинні часу з властивими йому можливостями та обмеженнями.
Наша мрія, бажання, яке перебуває в нашій душі, прийшло туди не з нічого. Хтось його туди помістив. Хтось, хто є чистою любов’ю, хоче лише зробити нас щасливими і робить це тільки тому, що разом із прагненням до щастя Він дав нам інструменти, щоб ми могли реалізувати себе.
Коли тобі доводиться долати труднощі, пам’ятай: навіть якщо ти зазнав поразки у великих битвах, ти вижив і перебуваєш тут.
А це вже перемога. Покажи свою радість, святкуючи власну спроможність іти вперед.
Великодушно поширюй свою любов над полями й луками, над вулицями великого міста й над дюнами пустелі.
Покажи, яку вагу мають убогі, бо вони тут для того, щоб ти міг виявити свою чесноту милосердя.
І водночас не забувай про багатих, які не довіряють усьому й усім: їхні комори заповнені збіжжям, а скрині — золотом, але попри все це їм не вдається врятуватися від самотності.
Ніколи не втрачай нагоди показати свою любов. А надто в стосунку до тих, хто перебуває поряд. Бо саме їх ми повинні остерігатися, адже їм найпростіше поранити нас.
Люби. Бо ти будеш найпершим, хто здобуде від цього вигоду, — світ у свою чергу тобі віддячить, хоч у першу мить ти й скажеш самому собі: «Вони неспроможні зрозуміти мою любов».
Любов не потребує, щоб її зрозуміли. Вона лише потребує, щоб її висловили.
Тому те, що готує для тебе майбутнє, цілком залежить від твоєї спроможності любити.
А для цього ти повинен мати абсолютну й повну довіру до того, що ти робиш. Не слухай інших, коли вони кажуть: «Ця дорога краща» або «Онде перехід, по якому пройти легше».
Найбільший дар, який ми одержали від Бога, — це влада над нашими рішеннями.
Усі ми з дитячого віку чуємо, що неможливо жити так, як ми прагнемо. Ми накопичуємо роки і разом з ними — пісок забобонів, страхів, провин.
Позбудься всього цього. Не завтра, не сьогодні вночі, а негайно.
Я тут кажу: багато з нас вважають, що ми кривдимо людей, яких любимо, коли відмовляємося від усього на користь наших мрій.
Але ті, хто справді нас любить або готові на все, аби побачити нас щасливими, — хай навіть вони досі не розуміють, що ми робимо, і хай навіть у першу мить намагаються перешкодити нам іти вперед, удаючись до погроз, обіцянок або сліз.
Пригода днів, які прийдуть, мусить бути наповнена романтикою, бо світ цього потребує; тому, коли ви сядете на свого коня, підставте обличчя вітру й радійте відчуттю свободи.
Але не забувайте, що вам треба буде здолати довгу дорогу. Якщо ви надто віддастеся романтиці, то можете впасти. Якщо ви не зупинятиметеся для перепочинку, то кінь може померти від спраги та втоми.
Слухайте вітер, але не забувайте й про коня.
І саме в ту мить, коли вас опанує впевненість і вам здасться, що ваша мрія перебуває від вас на відстані простягненої руки, необхідно бути уважнішим, ніж будь-коли. Бо в ту мить, коли ви досягнете бажаного, вас опанує відчуття грандіозної провини.
Ви побачите, що прибули туди, куди багатьом іншим не щастило поставити ногу, й ви подумаєте, що не заслуговуєте на такий подарунок від життя.
Ви захочете забути про все, що ви подолали, про все, що вистраждали, про все, від чого вам слід відмовитися. І внаслідок відчуття провини ви несвідомо можете зруйнувати те, що вам коштувало стількох зусиль збудувати.
Це найнебезпечніша з перешкод, бо вона має певну ауру святості: відмову від перемоги.
Але якщо людина розуміє, що гідна того, за що стільки боролася, то вона усвідомлює, що насправді вона добулася сюди не сама. І треба шанувати Руку, яка її вела.
Лише той усвідомлює власну гідність, хто був спроможний шанувати кожен свій крок.
    
    
  
    
Один із тих людей, які вміли писати, докладав неймовірних зусиль, щоб записати кожне слово, яке промовляв Копта. Він зупинився, щоб відпочити, й зрозумів, що перебуває у своєрідному трансі. Майдан, стомлені обличчя, священнослужителі, які слухали мовчки, — усе це здавалося частиною сновидіння. І прагнучи довести самому собі, що все ним пережите було реальним, він попросив:
— Розкажи нам про вірність.

І Копта відповів:
— Вірність можна порівняти з крамницею коштовних порцелянових ваз, ключ від якої довірила нам Любов.
Кожна з цих ваз прекрасна, бо відмінна від інших. Так само відмінні між собою люди, краплі дощу або уламки скель, що дрімають на горах.
Іноді під впливом погоди або якоїсь конструктивної вади одна з полиць відламується й падає. І власник крамниці каже сам собі: «Я змарнував свій час і свою любов, протягом стількох років збираючи цю колекцію, але вази мене зрадили й побилися».
Чоловік продає свою крамницю й виїздить із міста. Його опановує самотність і гіркота — він думає, що більше ніколи не зможе довіряти нікому.
Це правда, що вази іноді розбиваються, порушуючи угоду про вірність своєму власнику. У цьому випадку ліпше буде підмести уламки й викинути їх у сміття, бо те, що розбилося, ніколи не буде таким, яким воно було.
Але іноді полиця обламується й падає з вини подій або речей, які не залежать від людської волі: може статися землетрус, вороже вторгнення, недбалість того, хто увійшов до крамниці, не роздивившись.
Чоловіки й жінки звинувачують одне одного за катастрофу. Вони кажуть: «Хтось мав би передбачити, що таке може статися». Або: «Якби я мав почуття відповідальності, такі проблеми в мене не виникали б».
Немає нічого більш фальшивого. Усі ми загрузли в пісках часу й не маємо над цим ніякого контролю.
    
    
*
    
Минає час, зламану полицю полагодили.
Інші вази, які змагалися, щоб знайти своє місце у світі, тепер стоять тут. Новий власник крамниці, розуміючи, що все змінюється, усміхнеться й скаже самому собі: «Трагедія надала мені сприятливу нагоду, спробую скористатися нею. Відкрию для себе твори мистецтва, про існування яких я навіть не здогадувався».
Краса крамниці, де продають порцелянові вази, пояснюється тим, що кожна ваза в ній унікальна. Та коли їх поставити одну біля одної, вони демонструють гармонію й разом віддзеркалюють важку працю гончаря й мистецтво художника.
Жоден витвір мистецтва, що тут стоїть, не може сказати: «Я хочу, щоб мене показували окремо, й попрошу, щоб мене звідси винесли». Бо в ту мить, коли хтось спробує це зробити, така ваза перетвориться на купу уламків, що не матимуть ніякої цінності.
Такими є вази, й такими є чоловіки, й такими є жінки.
Такими є племена, й такими є кораблі, такими є дерева й зірки в небі.
Коли ми це розуміємо, ми можемо в кінці вечора посидіти біля нашого сусіда, з повагою вислухати те, що він хоче нам розповісти, й розповісти йому те, що йому треба вислухати. Й ніхто з вас двох не намагатиметься накинути свої ідеї другому.
Окрім гір, що розділяють племена, окрім відстаней, які розділяють тіла, існує спільнота душ. Ми складаємо її частину, й там не існує вулиць, населених марними словами, — а є широкі проспекти, які об’єднують те, що розташоване далеко одне від одного, хоч його й треба вряди-годи лагодити через ті ушкодження, яких завдає йому час.
Отже, на коханця, який пішов і не повернувся, дивляться з недовірою, бо вірність супроводжувала його кроки.
А на чоловіка, на якого вчора дивилися як на ворога, бо йшла війна, сьогодні можуть подивитися як на друга, бо війна закінчилася, а життя триває.
Син, який покинув батьківський дім, повернеться в належний час і повернеться збагачений досвідом, якого він набув у дорозі. Батько зустріне його з розкритими обіймами і скаже своїм рабам: «Швидше принесіть найкращий одяг і вдягніть його в нього; надіньте йому на руку каблучку, а його ноги взуйте в сандалі; бо цей мій син був мертвий, але він воскрес; він загубився, а тепер знайшовся».
    
    
  
    
Один чоловік, чиє чоло позначив час, а тіло змережили шрами, що розповідали про битви, в яких він брав участь, попросив:
— Розкажи нам про зброю, яку повинні ми застосовувати, коли все буде втрачено.

І грек відповів:
— Коли існує вірність, то зброя непотрібна.
Бо всяка зброя є знаряддям зла, а не знаряддям мудрого.
Вірність ґрунтується на повазі, а повага — плід Любові. Любові, яка проганяє демонів уяви, що не довіряють усьому й усім, і повертає прозорість очам.
Чоловік мудрий, якщо хоче ослабити когось, насамперед домагається, щоб ця особа повірила в те, що вона сильна. У такий спосіб вона кидає виклик комусь ще сильнішому, потрапляючи в пастку і знаходячи там свою погибель.
Чоловік мудрий, якщо хоче зробити когось меншим, влаштовує так, щоб ця особа піднялася на найвищу гору у світі й вирішила, що в неї багато сили. Тоді вона повірить у те, що зможе піднятися ще вище, й упаде в провалля.
Чоловік мудрий, коли хоче забрати те, чим володіє інший, насамперед засипає його подарунками. Тоді іншому доведеться дбати про непотрібне й він утратить найцінніше, бо оберігатиме свої найновіші надбання.
Чоловік мудрий, коли йому не щастить довідатися, що планує його суперник, удає, ніби він хоче напасти на нього. Усі люди у світі завжди готові себе захистити, бо кожен живе зі страхом і підозрою, що іншим людям він не до вподоби.
А супротивник — хоч би яким він був розумним — невпевнений у собі й реагує на провокацію надто бурхливо. При цьому він показує всю свою зброю, і чоловік мудрий відкриває, в чому його сильні сторони й у чому сторони слабкі.
Тоді, знаючи, який опір йому доведеться долати, чоловік мудрий або нападає, або відступає.
У такий спосіб ті, котрі здаються підкореними й слабкими, завдають поразки й підкоряють сильних і дужих.
    
    
*
    
Тому часто люди мудрі завдають поразки воїнам, хоч воїни теж нерідко перемагають у битвах із людьми мудрими. Щоб цього уникнути, краще домагатися миру, бо суперечки, що виникають між людьми, завжди можна якось залагодити.
Той, хто одного дня був поранений, може запитати в себе самого: «Чи варто наповнювати моє серце ненавистю й повсюди тягати за собою цей тягар?»
У такі хвилини він користується однією з властивостей Любові, яку ми називаємо Прощення. Це дозволяє йому піднестися над образливими словами, сказаними в розпал битви, що їх час незабаром зітре, як стирає вітер кроки на піску в пустелі.
І коли є прощення, той, хто когось образив, кається за свою провину і згадує про вірність. Отже, усвідомлюймо, які сили нами рухають.
Справжній герой — не той, хто народився для великих подвигів, але той, кому вдалося, роблячи всілякі дрібні справи, створити щит вірності зі свого оточення.
Тому, коли він рятує супротивника від смерті або зради, його вчинок не забувається.
Справжній коханець не той, хто каже: «Тобі треба перебувати зі мною поруч, і я повинен турбуватися про тебе, бо ми вірні одне одному».
А той, хто розуміє, що вірність може проявити себе лише тоді, коли присутня свобода. І не боячись зради, з повагою приймає мрію іншого — довіряючи великій силі Любові.
Справжній друг не той, хто каже: «Ти мене скривдив сьогодні, й мені сумно».
Він каже: «Ти скривдив мене сьогодні з невідомих мені причин і з причин, що досі були невідомі навіть тобі, але завтра ти, можливо, зможеш розповісти мені про них, і я перестану сумувати».
А друг відповідає: «Ти зберігаєш мені вірність, бо сказав, що саме ти відчуваєш. Немає нічого гіршого, коли людина вважає, що вірність вимагає від неї не помічати жодної з помилок».
Найбільш руйнівна зброя — не спис і не гармата, які можуть поранити тіло й розвалити мур. Найбільш грізна зброя — це слово, яке руйнує життя, не залишаючи слідів крові, і її рани ніколи не зарубцьовуються.
Отже, залишаймося господарями нашої мови, щоб не бути рабами власних слів. Навіть якщо їх застосують проти нас, не встряваймо в битву, в якій ніколи не буде переможця. У ту мить, коли ми зрівняємося з підлим супротивником, ми битимемося в темряві, і єдиним, хто здобуде перемогу, буде Хазяїн Темряви.
    
    
*
    
Вірність — це перлина між зернятами піску, й лише ті, хто справді розуміє її значення, можуть її побачити.
Тож Той, хто сіє розбрат, може тисячу разів пройти через те саме місце, але ніколи не помітить маленької перлини, яка утримує єдність між тими, котрі хочуть бути єдиними.
Вірність не може бути накинута силоміць, через страх, невпевненість або залякування.
Вона — вибір, який лише сильні духом мають мужність зробити.
І для того, щоб бути вибором, вона не терпить зради, але завжди великодушна до тих, хто припускається помилок.
І для того, щоб бути вибором, вона чинить опір часу й тимчасовим конфліктам.
    
    
  
    
Один із молодих людей, які були серед слухачів, побачивши, що сонце майже сховалося за обрієм і що незабаром зустріч із Коптою завершиться, запитав:
— А скільки ворогів у нас буде?

І Копта відповів:
— Мудрі люди не нарікають на долю ні коли підраховують живих, ні коли підраховують мертвих. Тому нам доведеться прийняти битву, що чекає нас завтра, бо ми створені Вічним Духом, який ставить нас перед ситуаціями, яким ми мусимо давати раду.
У цю мить марні запитання слід відкинути, бо все, що нам треба зробити, — це набути рефлексів воїна.
Воїн на полі битви зустрічається зі своєю Долею, і він не повинен підкоритися їй. Варто пожаліти тих, хто думає, що він може або вбити ворога, або померти. Божественна Енергія не може бути зруйнована, вона лише змінює свою форму. Мудреці античності казали так:
«Шануйте це як верховне рішення й ідіть уперед. Не земні битви визначають людину, бо так само, як вітер змінює напрямок, доля й перемога віють і сюди й туди. Той, хто зазнав поразки сьогодні, перемагає завтра, але щоб таке могло статися, битву треба прийняти з честю.
Так само, як людина вбирається в новий одяг, відмовляючись від давнішнього, так і душа переходить у нові матеріальні тіла, покидаючи старі й непотрібні. Знаючи про це, ти не повинен переживати за тіло».
Такою буде битва, яка прийде до нас уночі або завтра вранці. Історія візьме на себе обов’язок розповісти, якою вона була.
Та позаяк наближається кінець нашої зустрічі, нам не слід гаяти час на це.
Тому я хочу поговорити про інших ворогів: тих, які перебувають із нами поруч.
Усім нам доводиться зустрічатися в житті з багатьма супротивниками, проте найважче завдати поразки тому, кого ми боїмося.
Усі ми маємо суперників у будь-якій справі, але найнебезпечнішими будуть ті, кого ми вважаємо своїми друзями.
Усі ми страждаємо, коли на нас нападають і завдають нам ран, принижуючи нашу гідність, але найгострішого болю ми зазнаємо від тих, на кого ми дивилися як на приклад у житті.
Ніхто не може уникнути зустрічі з тими, котрі його зрадять і обмовлять. Але будь-хто може зупинити зло, перш ніж воно покаже справжнє обличчя — бо надто приязна поведінка вже свідчить про кинджал, прихований і наготований до застосування.
Вірні чоловіки та жінки не бентежаться показувати, хто вони такі, щоб інші вірні духом зрозуміли їхні чесноти та вади.
Але тримайтеся якнайдалі від того, хто намагається догоджати вам повсякчас.
І знайте, що ви можете зазнати великого болю, якщо дозволите увійти до свого світу боягузливому й підлому серцю. Після пережитого болю не поспішайте звинувачувати нікого: двері були відчинені господарем будинку.
Чим слабшим є наклепник, тим більш небезпечні його дії. Не будьте вразливі для слабких духом, котрі не терплять тих, хто духом сильний.
Якщо хтось виступить проти вас через ідеї або ідеали, підійдіть до нього й погодьтеся на дискусію, бо немає в житті такої хвилини, коли б не існувало конфлікту, й іноді він потребує, щоб його виставили на світло дня.
Але не сперечайтеся, аби довести, що ви маєте слушність, або щоб накинути комусь іншому свої ідеї та ідеали. Приймайте битву для того, щоб утримувати свій дух чистим, а волю бездоганною. Коли така битва закінчується, то обидві сторони виходять із неї переможцями, бо випробували свої обмеження та спроможності.
Хоч у першу мить один із них каже: «Я переміг».
А другого опановує смуток, бо він думає: «Я зазнав поразки».
Та позаяк обоє шанують мужність і рішучість другого, то настане час, коли вони знову візьмуться за руки й підуть разом, хоч би цього довелося чекати й тисячу років.
Тим часом, якщо хтось з’явиться тільки для того, щоб спровокувати вас, обтрусіть пилюку зі своїх черевиків і йдіть уперед. Змагайтеся лише з тим, хто на це заслуговує, — а не з тим, хто вдається до всіляких хитрощів, аби продовжити війну, що вже закінчилася, як буває з усіма війнами.
Жорстокість походить не від воїнів, котрі зустрічаються на полі битви й знають, що вони роблять, а від тих, котрі маніпулюють перемогою та поразкою у згоді зі своїми інтересами.
Ворог не той, хто стоїть перед вами з мечем у руці. Це той, хто стоїть із вами поруч із кинджалом за поясом.
Найважливіша війна — не та, в якій воюють із піднесеним духом і душею, що прийняла свою долю. Це та, яка відбувається в ту мить, коли ми про неї говоримо. Її полем є Дух, і воюють там між собою Добро й Зло, Мужність і Боягузтво, Любов і Страх.
Намагайтеся платити за ненависть не ненавистю, а справедливістю.
Світ поділяється не між ворогами й друзями, а між слабкими й сильними.
Сильні виявляють великодушність у перемозі.
Слабкі об’єднуються й нападають на тих, котрі зазнали поразки, не розуміючи, що поразка не триває вічно. Між переможеними вони обирають тих, котрі видаються найвразливішими.
Якщо таке трапиться з вами, запитайте себе, чи сподобається вам роль жертви.
Якщо відповідь буде «так», то ніколи не змінюйте свою думку протягом решти життя. Вона згодиться вам щоразу, коли ви постанете перед рішенням, яке вимагає мужності. Ваш погляд переможеного завжди буде більш промовистим за слова переможця, й усі зрозуміють це.
Якщо відповідь буде «ні», чиніть опір. Ліпше дати відсіч тепер, коли рани можна легко залікувати — хоч це й вимагає часу та терпіння.
Ви не спатимете кілька ночей, думаючи: «Я на це не заслуговую».
Або звинувачуючи світ у тому, що він несправедливий, бо не прийняв вас так, як ви сподівалися. Багато разів ви відчували сором приниження, яке вам довелося терпіти перед товаришами, перед коханою, перед батьками.
Проте якщо не чинити опору, то зграя гієн відійде й вирушить на пошуки інших, котрі погодилися б на роль жертви. Цим доведеться вивчити цю саму науку, бо ніхто не зможе допомогти їм.
    
    
*
    
Отже, вороги — це не ті супротивники, які постають перед вами, щоб випробувати вашу мужність.
Це боягузи, які кидають вам виклик, щоб випробувати вашу слабкість.

    
    
  
    
Спустилася ніч. Копта обернувся до священнослужителів, які все бачили й чули, й запитав у них, чи мають вони щось сказати. Троє ствердно кивнули.
І рабин сказав:
«Один великий святий, коли побачив, що над юдеями знущаються, пішов у ліс, розклав там священний вогонь і проказав особливу молитву, попрохавши Бога, щоб Він захистив свій народ.
І Бог сотворив чудо.
Трохи згодом його учень пішов у той самий ліс і сказав:
— Володарю Всесвіту, я не знаю, як розкладати священний вогонь, але знаю, як проказати особливу молитву. Вислухай мене, будь ласка!
Чудо сталося.
Проминуло покоління, й інший рабин, коли побачив, як переслідують його народ, пішов у ліс і сказав:
— Я не вмію розпалювати священний вогонь, я не знаю особливої молитви, але пам’ятаю місце. Допоможи нам, Господи!
І Господь допоміг.
Через п’ятдесят років рабин Ізраїлю, сидячи у своєму кріслі-гойдалці, звернувся до Бога:
— Я не вмію розпалити священний вогонь, не знаю молитву й навіть не зможу знайти те місце в лісі. Усе, що я можу зробити, — це розповісти про те, що з нами відбувається, сподіваючись, що Бог вислухає мене.
І цього разу також чудо сталося.
Отже, розкажіть Богові все, що з нами відбувається тепер».
    
    
*
    
Й імам, під чиїм наглядом була мечеть Аль-Акса, шанобливо дочекавшись, коли його друг рабин завершить свою розповідь, почав:
«Один чоловік постукав у двері до свого друга бедуїна, щоб попросити про послугу:
— Я прошу, щоб ти позичив мені чотири тисячі динарів, бо мені треба заплатити борг. Ти зможеш мені їх позичити?
Друг попросив, щоб дружина зібрала всі гроші, які вони мали, але навіть так їх не вистачило. Їм довелося зайти до кількох сусідів, аж поки пощастило зібрати необхідну суму.
Коли той, хто просив позичити гроші, пішов, жінка побачила, що її чоловік плаче.
— Чого ти такий засмучений? Тепер, коли ми заборгували своїм сусідам, ти боїшся, що ми не зможемо повернути їм борг?
— Зовсім не тому. Я плачу, бо цього свого друга я дуже люблю, й попри це не знав, як тяжко йому живеться. Я згадав про нього лише тоді, коли він постукав у мої двері й попросив позичити йому грошей.
Отже, ходімо й розкажімо всім те, що ми почули сьогодні ввечері, й будьмо готові допомогти нашому братові, перш ніж він попросить у нас допомоги».
    
    
*
    
І коли імам закінчив говорити, свою розповідь почав християнський священик:
«Якось сіяч вийшов у поле сіяти. І сталося так, що частина насіння впала поблизу дороги, прилетіли птахи з неба й подзьобали його.
А інша частина впала на каміння, де майже не було землі, й проросла відразу, бо глибокого ґрунту там не було. Але зійшло сонце й спалило ті паростки, а що вони не мали коріння, то відразу й засохли.
А ще одна частина впала поміж будяків, й коли вони виросли, то задушили насіння, і воно не дало врожаю.
А остання частина впала в добру землю й дала врожай. Отже, вкидайте своє насіння всюди, де вам доведеться побувати, бо ми не завжди вгадуємо, де земля буде для нього сприятлива, й воно виправдає надії, які ми на них покладаємо».
    
    
  
    
Ніч уже накрила місто Єрусалим, і Копта попросив усіх розійтися по своїх домівках і записати все, що вони почули, а хто не вміє писати, то нехай спробує запам’ятати його слова. Але перш ніж натовп розійшовся, він ще сказав:
— Не думайте, що я закликав вас до миру. Насправді відтепер ми розійдемося по світу з невидимим мечем у руках, щоб мати змогу воювати проти демонів нетолерантності й нерозуміння. Спробуйте донести цей меч повсюди, куди донесуть вас ноги. А коли ноги перевтомляться й далі піти не зможуть, то передайте слово або манускрипт, завжди обираючи тих осіб, які гідні нести цей меч.
Якщо якесь село або місто не захоче прийняти вас, не наполягайте. Поверніться назад тією самою дорогою, якою прийшли, і струсіть пилюку, що налипла на ваші черевики. Бо вони приречені ходити тими самими хибними дорогами за життя багатьох поколінь.
Але пощастить тим, котрі почують слова або прочитають манускрипт, бо завіса буде роздерта назавжди й ніщо не залишиться більше для них прихованим.
Ідіть із миром.
