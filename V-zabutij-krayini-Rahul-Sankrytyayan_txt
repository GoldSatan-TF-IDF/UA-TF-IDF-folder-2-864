Якби  мені  колись  сказали,  що я, людина науки, професор історії стародавнього
світу,  опишу  свою  подорож  у формі пригодницького роману, я нізащо не повірив
би.  А вже, звичайно, й на думці не мав, що славу й популярність принесе мені не
розповідь  про  події,  яких  я  був свідок і навіть учасник, а мої марні спроби
довести, що все це чистісінька правда, а не витвір моєї фантазії.
Я  добре  знаю  історію  Стародавнього  Єгипту  і незвичайні релігійні обряди та
розвиток  “магії”  в  Країні  пірамід.  Однак  сам  я не вірю ні в що магічне та
надприродне.  Я  переконаний, що амулет, який зображує священного жука-скарабея,
-  ви  про  нього  дізнаєтесь далі, - ніяк не міг вплинути на наше життя, і мені
хочеться,  щоб  і  читач  зрозумів  це.  Бо  хіба ж можна повірити, що невеликий
камінець  -  кусок  кременю  із  зеленкуватим  полиском - може вплинути на життя
людини?  На  мою гадку, все, що діється з нами, залежить від збігу обставин. Але
я зовсім не хочу накидати свою думку читачеві.
Я  -  чоловік  тихий,  скромний  і  цілком  присвятив себе науці. Ведучи наукові
дослідження,  багато  разів  бував  на берегах Нілу, тричі їздив до Месопотамії,
відвідав  Палестину  й  Грецію, але не мав ані найменшого бажання брати участь у
якійсь  небезпечній  експедиції.  Та  це  й не дивно: я ніколи не був хоробрий і
фізично зовсім не пристосований до труднощів.
Я  розумію, що, прочитавши ці рядки, ви здивуєтесь: чого це я навіть не стараюсь
приховати  своїх  вад, як інші автори? А все - не так через мою самокритичність,
як через те, що я домагаюсь правди.
У  певних колах я дуже популярний, але багато хто з тих, що прочитають цю книгу,
не  знають  мене.  Тому,  перш  ніж розповідати про нашу експедицію, я вважаю за
потрібне  звернутися  до  вас із цією передмовою. Є ще одна причина, чому я пишу
її:  я  не  хочу  поставити  собі  за заслугу подорож, яку мені й моїм товаришам
довелося  зробити,  коли  ми  шукали гробницю Серафіса: я був тільки мимовільним
учасником  подій, що про них оце хочу розповісти. Я опинився в становищі людини,
яку  на  кожному  кроці  підстерігає  небезпека  і  якій  раз  у  раз доводиться
переборювати  величезні  труднощі.  Отут я ще раз переконався, що моє місце - за
письмовим столом.
Я  не  можу почати розповідь, не познайомивши спершу читача з моїми товаришами -
капітаном  Дхірендрою  Натхом  і  паном  Чаном.  Не  знаю,  як  і висловити своє
захоплення  цими дужими, сміливими людьми, що в ті важкі дні були зі мною. Перед
ними  я  заборгував  навіки:  коли  б не вони, мене давно не було б на світі. До
самої  смерті  я  з  глибокою повагою згадуватиму капітана Дхірендру Натха. Його
чесність,  мужність і тверду віру в перемогу не могла похитнути ніяка небезпека,
і  я  пишаюсь  таким  другом.  А  пан Чан? Хоч я й не дуже розуміюсь на людях, а
проте  знаю,  що  таких мудрих і рішучих людей не часто зустрінеш у нас. Під час
подорожі  я  не  раз мав нагоду пересвідчитися в його дивовижній вигадливості та
залізній  логіці.  До того ж він такий самий сміливий, як і Дхірендра, і хоч був
огрядний,  а  ніколи  не  знав утоми. Я щасливий, що зустрівся з такими чудовими
людьми  на початку нашої подорожі. Тепер мені навіть страшно подумати, що було б
зі  мною,  коли  б  не  вони.  Немає сумнівів, що я загинув би тоді в Нубійській
пустелі і шуліки та яструби порозтягали б мої висхлі кістки.
А  сам я аж ніяк не схожий на цих людей. Природа не наділила мене властивостями,
потрібними  для  сміливців,  Я  не вмію орудувати зброєю та й, крім того, не маю
ані найменшого бажання йти на небезпеку або важити життям.
Я  змалку  кволий  і хирявий; ви легко повірите цьому, коли скажу, що я заввишки
ледве сто шістдесят сантиметрів, а важу тільки п’ятдесят  кілограмів з невеликим гаком. Груди в мене вузькі, спина сутула та ще й
голова  надміру  велика.  І  хоч  у  школі мене вважали за одного з найздібніших
учнів  і  за  мої успіхи дали чимало нагород, але на спортивному майданчику я не
відзначався:  крім  того,  що  я  не був дужий, мені бракувало волі до перемоги,
потрібної кожному спортсменові.
Батько  вмер,  коли  я  мав  вісім  років,  і  його  спадщина  перейшла  до  рук
опікунської   ради.   Коли  я  дійшов  повноліття,  цю  спадщину  віддали  мені.
Маєтності,  яку залишив мій батько, було цілком досить, щоб я зміг набути освіту
і віддатись науковій роботі.
Я  хотів  одного  -  вчитись і вчити інших. Сорок років життя я віддав улюбленій
справі  -  вивченню  історії Стародавнього Єгипту; що більше я набував знань, то
зростала й моя любов до науки.
Я  викладав  у Непальському коледжі і у Відехському університеті, де мене обрано
почесним  доктором.  Крім того, я був членом Комітету, що збирав кошти для Фонду
дослідження Єгипту [1 Фонд дослідження Єгипту - організація,  створена  наприкінці XIX століття для сприяння широкому розвиткові
археологічних розкопин у Єгипті.]. Коли я мав тридцять п’ять  років,  мені вже доручили відповідальну посаду охоронця Історичного музею в
Наланді [2 Наланда - місто,  розташоване  в  Північній  Індії,  недалеко від Патни, столиці сучасного
штату Біхар.]; на цій посаді я перебуваю й досі.
Може,  останні  рядки  здадуться  вам не зовсім скромними, але я повинен сказати
це,  щоб  ніхто  не  вважав  описані тут події вигадкою: така поважна і шанована
людина,   як   я,   не   стане  підривати  свій  авторитет,  розповідаючи  якісь
побрехеньки. Я не з тих людей, що знічев’я  пишуть  пригодницькі  повісті,  - для вчених найдорожча за все правда. А якщо
хто-небудь  не  повірить мені, то нехай сам відвідає дивовижне місто Мітні-Хапі.
Там,  у  саду, що розкинувся на північ від царського палацу, він побачить склеп,
де  поховано  мумію  чоловіка,  який  служив  колись адвокатом у Верховному суді
міста Патни.





Розділ І
СЕРАФІС

Насамперед  треба  сказати  про  те,  що спонукало мене вирушити в цю незвичайну
подорож.  Напевне,  більшість читачів знайомі з історією Єгипту лише в загальних
рисах, тому я розкажу про одну епоху з життя цієї стародавньої країни.
На  стінах  одного  фіванського храму зображено похоронну процесію, що проводжає
Серафіса (або Серапіса - як читають це ім’я  інші  вчені)  в  останню путь. З ієрогліфічного напису та малюнків відомо, що
Серафіс  був  одним  з  найбагатших  людей  у  Єгипті  і  вважався  за  приятеля
тодішнього фараона.
Ми  не  знаємо,  чи  належав Серафіс до царської династії, чи ні, та це й не має
особливого  значення  для нашої розповіді. Очевидно, він був верховний жрець або
обіймав  високу  державну  посаду,  бо  його  ховали  так  пишно  й урочисто, як
фараона.  Разом  з  тілом  Серафіса  у  гробницю  поклали  незчисленні скарби. З
ієрогліфічного  напису  відомо,  що  кубки,  глечики, скрині та погребці на їжу,
зброю,  одяг  і прикраси, поставлені поряд із саркофагом, вилито з щирого золота
і прикрашено майстерно викарбуваним портретом Серафіса.
На  стінах фіванського храму зображено похоронну процесію; попереду йде жрець із
священним  жуком-скарабеєм  у  руках. На малюнку цей жук-скарабей у кілька разів
більший, ніж він є насправді.
Під  час моєї другої подорожі по Єгипту, коли саме широко розгорнулися розколини
Фів,  мені  пощастило  ще  раз  відвідати цей храм і на щойно відкопаному камені
прочитати  напис,  де  розповідалось  про  похорон  Серафіса.  Я дуже зрадів цій
знахідці.  Особливо  цікавим  і важливим видалось мені от що; місце, де поховано
Серафіса,  зображено  на  камені  у  вигляді двох скель, на яких сиділи яструб і
шуліка. Внизу, під скелями, простяглася величезна змія.
Грецький  історик  Геродот у другому розділі своєї “Історії” писав, розповідаючи
про  Єгипет,  що  Ніл бере початок між двома скелями; одну з них називають Мафі,
другу  - Крафі. Правду кажучи, я б ніколи не подумав, що дві скелі, зображені на
камені,  -  це місце, де бере початок Ніл, але під однією з них була статуя, яка
безперечно  зображувала  бога  Нілу  Хапі з лотосом на голові, а птахи на скелях
могли символізувати Білий і Голубий Ніл.
Зіставляючи  напис  та  зображення  на  камені  із  словами  Геродота,  я  почав
поступово  приходити  до  висновку,  що  Серафіса  поховано не у Фівах і що його
гробницю  треба  шукати  по  той  бік Нубійської пустелі, недалеко від місця, де
бере початок Ніл.
Таку  думку  підтверджував і папірус Мене, з якого мені вдалося прочитати тільки
невеликий  уривок  -  решту  його  досі  не розшифровано. Ніколи не забуду, як я
зрадів, побачивши ім’я  фіванського  “князя”  Серафіса  в  описі епохи правління фараонів дванадцятої
династії [3 Дванадцята  династія  єгипетських фараонів правила приблизно з 2 000 по 1801 рік
до нашої ери.].  Вже  саме це доводило, що Серафіса могли поховати в Ефіопії, бо якраз під час
правління  дванадцятої  династії фіванські фараони захопили величезну територію,
порослу  лісами.  Вона лежала на північ од Великих озер у Центральній Африці. Та
частина  папірусу,  яку  я зміг прочитати, ще повідомляла, що з наказу фараона в
країну  на  південь  від Мерое споряджено військову експедицію і очолював її сам
Серафіс.  Очевидно,  ця  країна  починалась  біля  місця,  де зливаються Білий і
Голубий Ніл, поблизу сучасного міста Хартума.
Крім  того;  в  папірусі  говорилось, що гробницю Серафіса споруджено в Мітні. Я
знав тільки одно Мітні, або Мітані, розташоване в номі [4 Ном - адміністративна одиниця Стародавнього Єгипту.]Найф,  на  південь  від Мемфіса, але фіванського вельможу там не могли поховати.
Отже,  йшлося  про  невідоме мені місто, яке, до речі, в іншому місці згадується
під назвою Мітні-Хапі, а це знов-таки зв’язувало поховання Серафіса з ім’ям бога Нілу.
Перш  ніж  перейти  до  основних  подій і розповісти про таємницю жука-скарабея,
треба  підсумувати  ті  відомості,  які  я  мав  до  появи  в Наландському музеї
священного амулета.
Як   ви   вже  знаєте,  мені  пощастило  виявити  з  історичних  матеріалів,  що
фіванського  князя Серафіса разом з його скарбами було поховано в Мітні-Хапі - в
місті,  якого  не знав жодний єгиптолог і якого немає ні на якій стародавній або
сучасній  карті.  Зіставляючи  факти,  я  припустив,  що  це  місто лежить у тій
частині Ефіопії, яку нині називають Суданом.


Ну, а тепер можна розказати й про жука-скарабея.
Я  не  можу назвати точну дату, коли це все сталось, але той незвичайний ранок і
досі не стерся з моєї пам’яті.  Я  сидів  у  своєму  кабінеті  в  Наландському музеї і розшифровував якісь
ієрогліфи. Чогось я зайшов до кімнати, де зберігались пам’ятки  давнини,  з якихось причин не ..виставлені в залах музею. В кімнаті лежала
сила-силенна  різних  старовинних речей; я до них ніколи не був байдужий і почав
з  великим  інтересом розглядати їх. Несподівано виявилось, що деякі з тих речей
могли  стати  мені  в  пригоді  для  роботи. Я уважно оглянув усе, що було в цій
кімнаті,  і помітив якийсь ящик із замком. Довго довелося шукати ключа до нього,
і  нарешті  я  знайшов  його  в  одному  з конвертів, що валялись на столі. Мені
здалося,  ніби  хтось  навмисне  хотів  сховати  цього ключа. Одімкнувши ящик, я
побачив  скриньку.  Підняв  її  і  відчув, що всередині лежить щось важке. Це ще
більше  розпалило  мою  цікавість. Я зразу ж відкрив скриньку, і уявіть собі, як
здивувався,  коли  виявив,  що в ній лежить красивий амулет із зеленого кременю,
зроблений  у  вигляді  жука-скарабея.  За  все  моє життя то була найдивовижніша
пригода!
Уважно  оглянувши  амулет,  я  переконався,  що  це той самий жук-скарабей, який
належав  колись  Серафісові.  Як  дивно, що через стільки років доля знову звела
мене  із  Серафісом!  Я  так розгубився від несподіванки, що навіть не догадався
прочитати  ієрогліфи  на  амулеті. Гробницю Серафіса не знайдено й досі, і ми не
знаємо  навіть,  де її шукати. Вченим не вдалося знайти жодної речі, що належала
Серафісові,  а  тут, передо мною, лежить сам жук-скарабей, що якимсь чудом попав
до  Наландського  музею.  Незрозуміло,  чому  така  дорогоцінна річ не була ніде
зареєстрована  і  не  експонувалась  у  нашому  музеї.  А  я, головний охоронець
неоціненних пам’яток  історії, на жаль, не знав, що священний жук Серафіса зберігається в нас! і
коли  б сьогодні не зайшов сюди цілком випадково, то хтозна, скільки ще пролежав
би він, замкнений тут, у цій темній кімнаті, що її мало хто й відвідував.
Думаючи  про  цю  подію,  я  глянув  на  папір,  у який було загорнуто коштовний
амулет. Як ви вже знаєте, я не пам’ятаю  точно дня і числа, коли побачив жука-скарабея, але, на щастя, я не викинув
цього паперу. То був номер газети “Магадха” від 26 червня 19... року.
Перш  ніж  узятися докладно вивчати жука, я схотів дізнатися, як він потрапив до
нас  у  музей.  Я  викликав  секретаря,  але  він на мої запитання не міг нічого
відповісти,  бо  сам  бачив  цього  жука  вперше. Він тільки сказав, що раніше в
музеї  працював чоловік на прізвище Рамешвар, який часто заходив до цієї кімнати
і відкривав ящик.
Я  приніс  жука-скарабея  додому  і  обережно  поклав його в письмовий стіл. Від
секретаря  я  дізнався,  що  Рамешвар  живе  у  Віхарі, і того ж вечора пішов до
нього.  Коли  я  спитав  Рамешвара про жука, він розгубився. Однак поступово він
розповів мені все, що знав про цей амулет.
Одного осіннього дня 19... року (якого числа, Рамешвар не пам’ятав),  коли  він  чергував  у Єгипетському відділі Наландського музею, до нього
вбіг  чоловік  середнього  віку,  чимсь  дуже  схвильований, і ткнув йому в руки
пакунок  близько  двох  кілограмів  вагою.  Рамешвар  здивовано  спитав,  що  це
означає,  і  незнайомий  квапливо  відповів:  “Богом  благаю,  візьміть! Якщо ви
відмовитесь,  мені доведеться шукати іншу людину, якій я зміг би віддати цю річ.
Але пам’ятайте:  стережіться  Псаро!” і той дивний чоловік зник так само несподівано, як
і з’явився.  Все сталося швидко, раптово - Рамешвар не встиг навіть добре розглядіти
незнайомого і тільки запам’ятав,  що  обличчя  в нього було засмагле, хоч надворі стояла осінь, а одягнений
він був у саму сорочку та дхоті [5 Дхоті - вид настегнової пов’язки.].
Із  слів  Рамешвара  я  зробив висновок, що той чоловік тікав від переслідувача,
якого дуже боявся, і, вибравши слушну хвилину, заскочив до музею.
Чому  Рамешвар  не  розповідав  нікому  про  цю  подію,  я дізнався тільки після
довгого розпитування.
Коли   незнайомий   пішов,   Рамешвар   розгорнув  пакунок  і  побачив  жука  із
зеленкуватого  кременю. Він ніколи не чув про священного Серафісового скарабея і
тому  не  міг  навіть  припустити,  що  держить  у руках таку цінну річ. Увечері
Рамешвар  приніс  жука додому, щоб згодом продати його Наландському музеєві, але
з  того дня в нього раз у раз почали траплятися нещастя, і це різко змінило його
намір.
Незабаром  після  того,  як  жук опинився в Рамешвара, у нього в домі обвалилася
стеля, і тільки випадком сім’я  врятувалась  від смерті. Потім тяжко захворіла його дружина. Кілька тижнів не
було  ніякої  надії, що вона видужає, і лікарі - так запевняв мене Рамешвар - не
могли  навіть визначити, яка в неї хвороба. Щойно вона видужала, як сталося нове
лихо:  банк,  де зберігались ощадження Рамешвара, зазнав краху; бідолаха втратив
усі  гроші,  що  їх одкладав протягом багатьох років, відмовляючи собі у всьому.
Та  це  ще  не  все.  Повертаючись  одного  разу  з  Наланди до Віхара, Рамешвар
послизнувся,  коли  виходив  з  вагона,  і  впав на рейки. На щастя, поїзд ще не
встиг  рушити, але Рамешвар дуже вдарився, звихнув руку і йому довелося через це
довго сидіти дома.
Після  всіх оцих нещасть, які звалились на нього, Рамешвар дійшов висновку, що у
всьому  винен  жук.  Я  не  можу  сказати  точно,  які в нього були підстави так
думати,  але  відсталі  й забобонні люди часто знаходять несподівані й безглузді
пояснення  таким  подіям.  Отже,  звернувши  все  на  жука, Рамешвар поклав собі
позбутись його.
Однак  пакунок  пролежав  у  Рамешвара  ще  тижнів  три, аж поки нова подія таки
змусила  його  скоріше позбутися жука. Розглядаючи шматину, в яку було загорнено
амулет, Рамешвар розібрав на ній ім’я  Шівнатха  Джаухрі.  І  раптом  він  прочитав  у  газеті, що цього чоловіка за
якихось  таємничих  обставин  убито  в  його  власному будинку в місті Данапурі.
Тепер  Рамешвар  зрозумів, що все лихо йде від жука, про якого він боявся навіть
сказати  комусь.  Видужавши,  він узяв страшного жука, загорнув у газету і поніс
до музею. Там він замкнув амулет у ящик, де я й знайшов його.
Я просидів у Рамешвара до дев’ятої години і рушив додому. Дев’ятигодинний поїзд уже одійшов, тому я найняв візника.
Повечерявши,  я подався до свого кабінету, вийняв з шухляди жука-скарабея і став
обережно  розгортати  газету, в яку він був запакований. Раптом мені впав у вічі
заголовок:

ТАЄМНИЧЕ ВБИВСТВО У ДАНАПУРІ

Забувши про все на світі, страшенно зацікавлений, я почав читати.
Шівнатх  Джаухрі,  говорилося  в  газеті,  був  багата  людина.  Довгий  час він
торгував  шовком,  але  вже  давно залишив це діло. Вбито Шівнатха ввечері, коли
єдиний  слуга  його  Рамдаял  пішов кудись у своїх справах і він був на весь дім
сам.  У  кімнатах, видно, щось пильно шукали: замки на ящиках, скриньках та шафі
зламано,  а все, що було в них, викинуто на підлогу й розкидано. Вбивця розпоров
матрац,  подушки,  навіть  крісло.  На  думку поліцейського агента, що прибув на
місце  вбивства,  квартиру  обшукували  до  останнього закутка, а на це потрібно
було  немало часу. Поліцейським не пощастило виявити, коли обшукували квартиру -
до  вбивства  чи  після  нього.  Але  найбільше  дивувало те, що з речей убитого
нічого  не  взято,  хоч у скриньках лежало багато коштовностей і грошей. Причину
вбивства так і не вдалося з’ясувати.
Уявіть  собі,  які  почуття  охопили мене, людину, якій над усе на світі дорожчі
спокій  і  наука,  коли  я  прочитав  про  таємниче  вбивство  Шівнатха Джаухрі!
Особливо  вразила мене примітка наприкінці статті; там говорилось, що в кімнаті,
де  знайдено  труп,  поліцейські  побачили  на  підлозі  поряд  з тілом Шівнатха
намальоване   крейдою  зображення  людини  з  лисячою  головою.  Поліцейські  не
звернули  на  це  ніякої  уваги,  але  я зразу ж подумав, що вбивцями могли бути
тільки  люди,  які  сповідали релігію Стародавнього Єгипту: адже на підлозі було
зображено  староєгипетського  бога потойбічного царства Анубіса з головою шакала
(поліцейські  думали, що то лисяча голова). У мене враз виникло багато запитань,
але відповіді я не міг знайти.
Ми  знаємо,  що  Стародавній  Єгипет  з  його  звичаями, релігією та мовою почав
занепадати зразу після перської навали, ще в VI столітті до нашої ери [6 Ідеться  про  поразку,  що  її  завдав Єгипту 525 року до нашої ери перський цар
Камбіз; він удерся в цю країну і підкорив її.],  і  його  культура  поступово  злилася з культурою інших народів. І от у мене,
професора  історії  стародавнього  світу,  є  незаперечні докази того, що кілька
років  тому в місті Данапурі, недалеко від Патни, Шівнатха Джаухрі вбили люди, в
яких  збереглася  релігія  і  звичаї  стародавніх  єгиптян,  що  жили на берегах
священного Нілу.
Я  відклав  газету,  перевернув  амулет  і  почав уважно розглядати відшліфоване
зелене  черевце  жука.  Коли я ближче підніс жука до лампи, мене пройняв дрож, а
серце забилося. Я й раніше не раз бачив чудові пам’ятки культури Стародавнього Єгипту, прочитав чимало написів на кам’яних  плитах,  але  такого не відчував ніколи. І раптом мені здалося, ніби чийсь
голос каже мені: “Стережіться Псаро!”


Розділ II
ЖУК-СКАРАБЕЙ

Тепер  треба розповісти про Серафісів амулет. Безперечно, це надзвичайно гарна й
коштовна пам’ятка  старовини.  Мені  здається,  що  його навіть порівняти не можна ні з якими
іншими  відомими  нам  амулетами  у  вигляді священного скарабея. Але насамперед
дозвольте познайомити вас із справжнім жуком-скарабеєм, а не з його кам’яним зображенням.
Жуки-скарабеї  належать  до  підродини  жуків-гнойовиків,  що  входять  у родину
пластинчатовусих  підряду  різноїдних  жуків  з  ряду  твердокрилих,  або просто
жуків.  З давніх-давен безліч жуків-скарабеїв водилося на берегах Нілу; це були,
так  би  мовити,  своєрідні  санітари,  тому  вони  давали  населенню  величезну
користь.  Стародавні  єгиптяни  вбачали  в  жуках-скарабеях  надприродну  силу і
вважали  їх  священними,  як  биків,  шакалів та ібісів. Воно й не дивно: за тих
давніх  часів  наші предки обожували багато явищ природи і молились різним богам
- часто тими богами були представники тваринного і рослинного царства.
Жука-скарабея  -  він  одночасно і бог Хепер - єгиптяни зображували або як жука,
що  стоїть  на  крузі, або як істоту з тілом людини і головою жука; так само, як
Анубіса  -  у  вигляді  людини  з головою шакала, Тота - людини з головою ібіса,
Гора  -  з головою сокола. Бога-скарабея Хепера стародавні єгиптяни ототожнювали
ще з богом сонця Ра.
Я  не  хочу  довго затримуватись на староєгипетській міфології - читачеві досить
знати,  що  скарабей,  як вірили єгиптяни, мав багато надприродних властивостей.
Стародавні  єгиптяни,  звичайно,  бачили користь, яку давали жуки-скарабеї: вони
знищували  усяку  гниль  і  цим  очищали  землю від старого, померлого та давали
початок  новому  життю.  Тому  бога  Хепера,  чи  бога-скарабея, в Стародавньому
Єгипті вважали богом здоров’я і довголіття. Металеві або кам’яні  статуетки цього бога ставили поряд з тілом покійника. Під час розколин мало
в якій гробниці не знаходять зображень бога-скарабея.
Скульптурні   зображення   жука-скарабея,   надзвичайно   майстерно,   з   точно
додержаними  пропорціями  вирізьблені  з  таких  твердих  порід,  як подібний до
мармуру  вапняк,  кремінь  та нефрит, свідчать про високий рівень образотворчого
мистецтва  у  Стародавньому  Єгипті.  І  проте  ще раз повторюю, я не бачив досі
такого гарного жука-скарабея, як Серафісів амулет.
На  ньому  були  викарбувані  дуже  дрібні ієрогліфи - мені довелося читати їх з
лупою.
На  спинці  жука  було  намальовано  Хепера; він плив човном по священному Нілу.
Бог-скарабей  сидів  на  помістку  з  написом  “Мітні-Хапі”,  відомим  мені ще з
папірусу   Мене.  Біля  його  ніг  звівся  на  задні  лапки  і  розгорнув  крила
жук-скарабей,  а  трохи  осторонь  стояв  бог  потойбічного  царства  Анубіс  із
схрещеними  на  грудях  руками  й  дивився  в  обличчя  Хеперові.  Обабіч  човна
виглядали  з  води  квіти  лотоса,  шанобливо  схиляючи  перед богами свої гарні
голівки.
Черевце  жука  було  плоске, а не опукле, як спинка. Воно зацікавило мене значно
більше,  ніж зображення Хепера, яке я вже бачив не раз. У нижній частині амулета
вирізьблено  напис;  Ієрогліфи  добре  збереглись,  і  я легко прочитав їх через
лупу.  Наводити тут переклад усього тексту дослівно немає потреби, тому я тільки
коротенько перекажу його.
У  перших  рядках  говорилось  про  те, як можна пройти до Серафісової гробниці.
Щиро  признаюсь:  пояснення  здалося  мені  таким  заплутаним,  що  я  нічого не
второпав.  Розібрав  тільки,  що біля входу до гробниці стоїть статуя бога сонця
Ра,  а  поряд  із  нею  на  стіні  зроблено  ієрогліфічний  напис. Треба якимось
особливим, “таємним”, способом з’єднати  Серафісів  амулет з ієрогліфами на стіні, тоді двері самі відчиняться, і
можна буде вільно ввійти всередину.
Напевне,  це  нагадує  вам  слова “Сезаме, відчинися” із казки “Алі-баба і сорок
розбійників”.  Правду  кажучи,  я  теж  спочатку подумав те саме. Я багато років
вивчав  культуру  Стародавнього  Єгипту, усім серцем любив її і прочитав не один
магічний  напис;  отож я не повірив цим рядкам. Але трохи згодом я збагнув, що в
написі  не  було  нічого магічного. Річ була в тім, що двері до гробниці разом з
написом  на  стіні  правили  за  своєрідний  замок,  подібний  до тих замків “із
секретом”,  які  тепер продаються у магазинах. До цих замків не потрібні ключі -
вони  відчиняються  і  зачиняються  самі,  якщо поставити в певній послідовності
окремі  літери  й  цифри, зображені на них. Але тоді я не звернув належної уваги
на ці рядки.
Більшу   частину   напису   становило  “Закляття  скарабея”.  Ви  знаєте  тільки
небагатьох  староєгипетських  богів,  а  єгипетського  вчення про перевтілення і
зовсім  не  знаєте,  отже,  не  варто  перекладати все “Закляття”, де згадується
цілий  ряд  богів  та різні міфологічні легенди. Тому я дам лише вільний, значно
скорочений переклад цього уривку.

“ЗАКЛЯТТЯ СКАРАБЕЯ

Серафісову  гробницю  вічно  охоронятимуть невсипущі вартові, які грудьми своїми
оборонятимуть  тіло  князя  Фів.  А  якщо  смертні  знімуть  руку  на жерців, що
охороняють  гробницю, то боги зійдуть на землю з чотирьох сторін неба і жорстоко
покарають убивць.
Скарабей   проклинає   того,  хто  перший  спробує  пробратися  до  гробниці,  і
попереджає,  що  сам  Анубіс  одведе  цього  зухвалого  блюзніра  туди,  де його
спіткають  вічні  страждання.  На  того,  хто  посміє вкрасти жука-скарабея, щоб
заволодіти  з  його  допомогою  скарбами  із  Серафісової гробниці, спаде навіки
прокляття  бога  Хепера. Злочинець ніде не врятується від оборонців Серафісового
тіла,  які  переслідуватимуть  його  по  всій землі. На кожному кроці його чекає
тільки  лихо,  і,  доки  амулет  буде  в нього, не знайде він спокою. А якщо він
насмілиться  перейти  Країну  сонця,  де  беруть  початок  червоні води Нілу, то
загине серед гарячих і мертвих пісків”.

Я  навіть  думки  не  допускав,  що в цьому написі є хоч крапля правди, і тепер,
коли  вже  минуло  багато  часу,  я  бачу, що міркував слушно, - як виявилось, у
“Заклятті” дуже мало правди.
Я  не  знав,  що  робити  з Серафісовим амулетом. Очевидно, жук-скарабей належав
тепер  мені:  в  музеї він опинився цілком випадково, а його справжній власник -
старий  Рамешвар  - відмовився од нього. Напевне, я вже найближчими днями відніс
би  жука  до  себе  на роботу і передав би у власність музею, якби не сталась от
яка подія.
Вранці,  коли  я  снідав, до кімнати ввійшов слуга й сказав, що мене хоче бачити
якийсь  добродій.  Я  подумав  сердито,  що зараз зовсім не час для візитів, але
все-таки  пройшов у свій кабінет. Слуга привів туди раннього відвідувача. Це був
високий  чоловік,  дуже примітний на вигляд. Його лисину оточував вінчик чорного
волосся;  він  не мав ні вусів, ні бороди, але шкіра на щоках та підборідді була
в  нього  така  темна,  неначе він не голився кілька днів. Великі чорні блискучі
очі свідчили про тверду вдачу цієї людини.
Я поздоровкався з гостем і спитав, хто він і що його привело до мене.
-  Дхандас  Джаухрі,  адвокат,  -  голосно  відповів  гість  і замовк: очевидно,
вважав, що говорити, чого він прийшов, ще рано.
- Пробачте мою нескромність-чи ви не родич пана Шівнатха Джаухрі?
-  Звичайно,  родич.  Шівнатх Джаухрі, вбитий 19... року в місті Данапурі, - мій
дядько.
- О! Але, сподіваюсь, ваш візит до мене не зв’язаний з цією трагічною подією?
-  Ви  помиляєтесь.  Якби  мого  дядька не було вбито, я ніколи не прийшов би до
вас.
Сказати  правду,  мені  стало якось моторошно, хоч я постарався нічим не виявити
свого  хвилювання  і  бути  спокійним  і чемним, як і належить господареві перед
гостем.
-  Ваші слова дуже зацікавили мене. Сідайте, будь ласка, - І я вказав Дхандасові
на крісло.
Він  зразу  ж  сів,  вийняв з кишені пачку старих записних книжок і поклав їх на
стіл.
-  Пане  професоре,  я  вважаю вас за найвизначнішого із сучасних єгиптологів, -
почав він.
Я  скромно  вклонився.  -  Ви,  мабуть,  не  знаєте,  що мій дядько Шівнатх дуже
цікавився  тією галуззю знань, в якій ви відомі як видатний спеціаліст. Торгуючи
шовком,  він  одвідав  багато  країн.  Він  так  любив  подорожі, що не перестав
мандрувати  і  після того, як залишив торгівлю. Але найбільше цікавила його одна
не  відома нікому країна, про яку він знав дуже багато. Але перш ніж розповідати
про  це  докладно, мені хотілося б дещо запитати вас, пане професоре, щоб почути
від  такої поважної і вченої людини, як ви, відверту відповідь. - Дхандас замовк
і допитливо подивився на мене.
- До ваших послуг, - сказав я, витримавши його погляд.
- Чи знаєте ви про Серафісового жука-скарабея? - спитав він.
Важко  описати,  яке  враження справило на мене це запитання. Від подиву мені на
якийсь  час  відібрало  мову. Чи це не сниться мені? - подумав я. Хоч фіванський
князь  Серафіс  помер  кілька  тисячоліть  тому,  мені  здалося, що він весь час
переслідує мене.
Брехати не хотілось, і, отямившись, я щиро признався:
-  Якби ви запитали мене про це кілька днів тому, я відповів би вам “ні”. Але за
останній  час  багато  чого  змінилось,  і тому я можу сказати вам, що не тільки
знаю  про цього жука-скарабея, а що ви зараз перебуваєте у тій самій кімнаті, де
він лежить.
Коли  я  сказав  це,  Дхандас пополотнів і схопився з крісла. Весь тремтячи, він
кинувся до мене.
-  У  цій  кімнаті?  Де  ж  він?  Покажіть  мені!  Скоріше покажіть мені його! -
загорлав він.
Я  глянув  на  нього  з  подивом  і  страхом,  далі,  не поспішаючи, підійшов до
письмового стола і вийняв амулет.
Дхандас  вихопив  у  мене  з  рук  жука-скарабея і, не звертаючи уваги на чудове
зображення  бога  Хепера,  що  пливе  човном по священній ріці, втупився очима в
ієрогліфічний напис. Я зрозумів, що він нічого не тямить в єгиптології.
- Чи можете ви прочитати, що тут написано? - спитав він.
Мене  почали  дратувати безцеремонність і різкі манери Дхандаса, і я досить сухо
відповів йому, що мені це зовсім не важко.
- Про що ж тут говориться? - мало не закричав він.
- Будьте ласкаві, сядьте в крісло і заспокойтеся, - мовив я.
Йому  довелось  підкоритися.  Але руки не слухались його, пальці тремтіли, а сам
він  весь  час  нетерпляче  совався  в кріслі. Щоб не мучити його довше, я почав
дослівно  перекладати  напис,  побіжно  розповідаючи  про  згадуваних там богів.
Дхандас  слухав  мене з величезною увагою, намагаючись не пропустити ні слова, і
коли я переклав весь текст, він попросив ще раз показати йому амулет.
-  Що  написано  отут?  -  вказав  він на ієрогліфи, вирізьблені на помістку, де
сидів бог Хепер.
- “Мітні-Хапі”. Це те місто, де поховано Серафіса.
- Правильно. А ви знаєте, де це місто? Я похитав головою.
- А я знаю, - впевнено мовив Дхандас. 
Я  здивувався  (та  й справді, тут було чого здивуватися!) і додав, що коли так,
то,  виходить,  він  знає  те,  про  що не могли довідатися ніякі знавці історії
Стародавнього Єгипту, хоч як домагались.
Поклавши руку на пачку записних книжок, що лежали на столі, Дхандас заявив:
- З ними я вже завтра можу вирушити в Мітні-Хапі.
- Невже ви справді хочете туди їхати?
- Так, але з однією умовою.
- З якою саме?
-  Якщо  ви  погодитесь  супроводити  мене.  Я  ще раз пильно подивився на цього
чоловіка - мені здалося, що він божевільний.
-  Та  це  ж  дуже  складна річ: я викладач в університеті, і, крім того, у мене
відповідальна посада - я охоронець Наландського музею.
Дхандас  схопився  з крісла, підійшов до мене і поклав свою довгу, тонку руку на
плече.
-   Пане   професоре,  я  мушу  будь-що  дістатися  до  Серафісової  гробниці  і
сподіваюсь,  що  ви  не відмовитесь поїхати в Мітні-Хапі разом зі мною. Сідайте,
будь  ласка,  а  я спробую розповісти вам усе докладно. - Кажучи це, він грубо і
безцеремонно  посадовив  мене  в крісло і враз поклав переді мною... скручений у
трубку староєгипетський папірус.


Розділ III
НЕЗВИЧАЙНІ ПОДОРОЖІ ШІВНАТХА 
ДЖАУХРІ

Поклавши  папірус на записні книжки, він сів у крісло і обхопив коліна руками. Я
глянув на кисті його рук - вони свідчили про велику фізичну силу.
-  Мій  дядько купив цей папірус у бродячого торговця в Каїрі. Дядько Шівнатх не
вмів  читати  ієрогліфи,  отже,  і  не  розумів  вартості папірусу, а купив його
тільки як пам’ятку  старовини,  -  почав  Дхандас.  -  Дядько був дуже освічена людина і любив
книги.  Його  велика  бібліотека  разом  з  усім іншим майном перейшла до мене в
спадщину.  А  я,  правду  казати,  не читаю нічого, крім юридичної літератури та
газет,  але  недавно,  переглядаючи  дядькову бібліотеку, знайшов і прочитав оці
його  щоденники.  Зміст  їх вразив мене. Дядько багато подорожував, але я ніколи
не  думав,  що йому довелося зазнати таких незвичайних пригод. Оцей папірус може
нам  знадобитися,  бо в ньому перелічено всі Серафісові скарби, поховані разом з
його  тілом  у  місті  Мітні-Хапі. Дядько вважав, що золотий посуд, пишний одяг,
прикраси  та  скриньки  з  коштовностями навіть як па ринкові ціпи (а треба ж не
забувати, що ці скарби - пам’ятки стародавньої культури) коштують не менш як п’ять-шість мільярдів рупій [7 Рупія - індійська грошова одиниця; дорівнює приблизно нашим 8,5 копійкам.]. Ну, що ви на це скажете, професоре?


Я  відповів,  що  навряд  чи  в  гробниці можуть бути заховані такі багатства, а
проте не вірити цьому немає ніяких підстав.
-  Чи правда, що всі речі, які під час розкопин знаходять на території Єгипту, -
власність єгипетського уряду? - спитав Дхандас.
- Безперечно, - сказав я.
-  Навіть  і  тоді,  коли гробницю розкопано десь у районі, де бере початок ріка
Собат?
- То Інша справа. Але я не чув, щоб хто-небудь дістався до верхів’я  цієї  ріки,  що  бере  початок  або в окрузі Монгалла, в Судані, або в окрузі
Каффа, в Абіссінії.
-  Я  теж не знаю, де бере початок Собат, але я точно знаю, як туди дістатись. ї
я маю намір найближчим часом вирушити до цього малодослідженого району Африки.
- Що вас туди вабить?
- Серафісові скарби.
-  Якщо  ви  навіть  справді знаєте, як дістатися до Мітні-Хапі, це не так легко
зробити. Але чому ви запрошуєте мене з собою?
- Ще до того, як я прийшов сюди, у мене було кілька причин. А тепер з’явилась  ще  одна:  ви  ж  власник  жука-скарабея,  а  це  ключ, яким ми зможемо
відчинити вхід до Серафісової гробниці.
-  Так.  А  інші  причини  які?  -  спитав  я,  почуваючи, як мені дедалі більше
хочеться розкрити таємницю священного амулета.
Звичайно,  я  мріяв  не  про  те,  щоб загарбати величезні багатства, заховані в
гробниці,  а  сподівався,  що знайдені там скарби допоможуть мені вивчити одну з
епох  в  історії  Стародавнього  Єгипту. Тому план Дхандаса почав здаватися мені
дуже привабливим.
-  Чому  я  звернувся  до  вас?  Головна  причина  та,  що  ви  - найвизначніший
спеціаліст   у   галузі   єгиптології   і,  мабуть,  змогли  б  навіть  говорити
староєгипетською мовою, - відповів Дхандас.
-  Це,  безперечно,  правда,  хоч  такої  нагоди  я ніколи не матиму: вже немало
століть минуло, відколи ця мова стала мертва.
Дхандас  відкинувся на спинку крісла і якийсь час мовчки розглядав мене, а потім
сказав:
-  Ви  глибоко  помиляєтесь. Староєгипетська мова не вмерла. Вона живе й досі, і
зараз,  коли  ми  з  вами  розмовляємо  тут,  у Наланді, в далекій од нас країні
говорять мовою, яку ви, професоре, вважаєте за мертву.
- Де саме? - недовірливо спитав я.
- В Мітні-Хапі.
Раніше  я  б  ніколи  не  повірив, що староєгипетська мова як жива збереглася до
наших  днів,  але  Дхандас говорив так серйозно й переконано, що в мене мимоволі
закралась думка: а може, все це й не вигадка, як здається?
- Звідки ви це знаєте? - все-таки спитав я.
-  Я  зараз розкажу вам, як мій дядько дізнався, де лежить Мітні-Хапі, і тоді ви
все  зрозумієте.  Шівнатх  Джаухрі  належав до тієї породи людей, що кохаються у
важких  і  небезпечних подорожах... До речі, не подумайте, будь ласка, ніби я не
розумію,  які  небезпеки  й труднощі чекають на нас у дорозі. їх буде чимало. От
гляньте хоч би на цю карту...
Дхандас  вийняв  з  кишені  аркуш  навощеного паперу, розгорнув його і поклав на
стіл,  Я  побачив  перед  собою стару, обшмульгану, подерту вже карту, підклеєну
клаптиками  паперу.  Карту  було  накреслено кольоровою тушшю, а написи зроблено
письмом мурія [8 Мурія - скорописне індійське письмо. ].  Географічні  назви  були  написані  дуже  дрібно, але чітко, і читати їх було
легко.
Я  встав із крісла і почав розглядати карту, нахилившись через плече Дхандаса, а
він повільно водив по ній пальцем, показуючи маршрут свого дядька.
Скільки  років  минуло,  відколи  Шівнатх  Джаухрі,  залишивши позаду Білий Ніл,
опинився  в  долині  ріки  Собат! Пливучи цією рікою та її притоками по лісистій
місцевості,  що  починалася  від  села  Аджак,  він  дістався  до  водоспаду  і,
посуваючись угору течією, досяг села Нівак.
На  південний  захід  від  нього  села  розкинулась  кілометрів  десь  на двісті
пустеля.  Тут  немає  ні  оазису,  ні населеного пункту, ні якоїсь височини, і в
тому  місці,  де  на  карті  позначено  цей  суворий край, написано: “Тут, у цій
країні пісків, сонце палить, як піч”.
З  південно-західного  краю  пустелі  здіймалася стрімка, майже прямовисна стіна
плато.
В  одній  записній  книжці  говорилося,  що на плато можна вибратись лише в тому
місці,  де  в  скелі  висічено  величезні  скульптури  єгипетських  богів Тота й
Анубіса;  між  ними  збереглися  сходи,  що  ведуть  нагору. Хоч дощі й час дуже
зруйнували  ці  сходи,  однак  удень підніматися ними не дуже важко. Шівнатх був
такий  спостережливий,  що  навіть  полічив  східці й записав, що їх було триста
шістдесят п’ять,  тобто  стільки,  скільки рік має днів. Кожен східець був заввишки тридцять
сантиметрів, отже, стіна дорівнювала ста десяти метрам.
Нагорі,  де  кінчаються  сходи,  на  південь  прослалося на шістдесят кілометрів
зелене родюче плато; воно впирається в далеке пасмо гір.
Раніше  від  сходів до другого кінця плато пролягав добрий шлях. Тепер він заріс
густою,  високою  травою,  але  знайти  його  неважко: обабіч нього на невеликій
відстані  одна  від  одної  стоять  скульптури  сидячих  писарів,  які  нічим не
відрізняються від статуй, виставлених у музеї в місті Гізі [9 Гіза - місто недалеко від Каїра. ].
Шлях  Сидячих  Писарів  приводить  мандрівника  до  підніжжя  південної гори, де
лежить  місто  Мітні-Хапі; там у підземеллі храму бога сонця Ра поховані мумія і
скарби Серафіса. Так говорить напис на кам’яних плитах фіванського храму.
У   місті  Мітні-Хапі  Шівнатх  бачив  людей,  схожих  виглядом  і  звичаями  на
стародавніх  єгиптян,  жителів  долини  Нілу;  розмовляли  вони староєгипетською
мовою.  Храми,  будинки,  палаци  й  вулиці  Мітні-Хапі неначе були перенесені з
Єгипту епохи фараонів.
Може,  Джаухрі  збожеволів  і  все  написане в його книжках було витвором хворої
уяви,  а  може,  йому  й справді страшенно пощастило і він на власні очі побачив
місто стародавньої культури - зниклий і забутий світ.
Із  Шівнатхових  нотаток  я  зробив висновок, що він не вважав своє відкриття за
важливе  для  науки  і  не  розумів, якої всесвітньої слави зажив би він, коли б
опублікував  звіт про свою подорож. Єдине, що вабило його на той бік пустелі, це
бажання  заволодіти  Серафісовими  скарбами.  Та йому не вдалося здійснити це. І
хоч  у  нотатках  нічого  не говорилось, чому експедиція не мала успіху, проте з
окремих  висловів  можна  було зрозуміти, що гробницю протягом цілої доби пильно
охороняють непідкупні й жорстокі жерці.
Саме  згадка  про  цих жерців і переконала мене, що Шівнатхові нотатки правдиві,
бо  я  сам  читав  на  амулеті  напис:  “Серафісову гробницю вічно охоронятимуть
невсипущі вартові”.
Очевидно,   Шівнатх,   діставшись  до  Мітні-Хапі,  чекав  слушної  нагоди,  щоб
заволодіти  Серафісовими  скарбами,  і  кінець  кінцем  якось умудрився викрасти
скарабея, але в гробницю так і не пробрався.
В  одній  записній  книжечці  говорилося, що Шівнатхові довелось тікати, причому
вороги переслідували його аж до самої пустелі.
Прочитавши  ці  рядки,  я  мимоволі  згадав  жахливу  смерть Шівнатха й закляття
скарабея, і в мене від страху стислося серце.
Давній  номер  “Магадхи” доповнював Шівнатхові нотатки. Тепер я дійшов висновку:
жерці,  які  охороняли  Серафісову гробницю, тільки-но помітили, що амулет зник,
одразу  ж  кинулись  доганяти  Шівнатха.  Вони  переслідували  його від кордонів
далекої, оточеної пісками країни до берегів Бхагіратхі [10 Бхагіратхі - річка  в  Північній  Індії;  зливаючись  із річкою Алакнандою, вона утворює ріку
Ганг.  Іноді  Бхагіратхі  називають  Гангом, вважаючи, що вона є верхньою течією
ріки Ганг.], наздогнали кінець кінцем у Данапурі і вбили, сподіваючись одібрати скарабея.
Що  довше  думав  я про вичитане, то більше вірив: усе сталося саме так. Шівнатх
напевне  знав, що його переслідують, і тільки тому примчав з Данапура в Наланду,
щоб  передати коштовний амулет до музею; а коли убивці згодом обшукали весь його
дім, щоб знайти жука-скарабея, то, звісно, зазнали невдачі.
Жорстокі  вартові  Серафісової  гробниці  прибули  до  Індії, розшукали Шівнатха
Джаухрі  і  довго чекали тієї хвилини, коли можна буде пробратися в його дім. Це
все свідчило про те, що амулет справді є ключем від гробниці.
Я  ще  ніколи  так не хвилювався. Руки в мене тремтіли і мимоволі виказували мій
стан.  Глянувши  в  дзеркало  на стіні, я не пізнав себе: на мене дивилось якесь
чуже обличчя, розчервоніле від хвилювання, а очі гарячково блищали.
Я  забув,  що  в  кімнаті  є гість, хоч він сидів навпроти мене і стежив за мною
колючим  поглядом,  забув  і  про  амулет, а думав тільки одне: в серці Африки є
місто, подібне до Фів, Саїса [11 Саїс - староєгипетське місто, розташоване в дельті Нілу.] та Мемфіса, і ніхто в нашому цивілізованому світі й гадки не має про нього.
У моїй пам’яті  спливло  все,  що  я  взнав  за довгі роки навчання та наукової роботи, і я
малював  у  своїй  уяві  Мітні-Хапі. Вузькі, людні вулиці міста, що його відкрив
Шівнатх Джаухрі, нагадували мені Качаурі - торговий район старого Бенареса [12 Бенарес - місто в Північній Індії.], куди валки караванів доставляли сандалове дерево, кардамон [13 Кардамон - рослина  з  родини  імбирових;  насіння  кардамона використовують у медицині і в
кулінарії (як прянощі).] і прянощі з різних місць Індії, золото з Офіру [14 Офір - стародавня  країна,  розташована  в  Південній  Аравії або на східному узбережжі
Африки;  вона  відома  тим,  що  звідси,  за  давніми переказами, палестинському
цареві Соломону привозили золото, дорогі самоцвіти й цінні породи дерева.], коштовні самоцвіти з Еламу [15 Елам - стародавня  країна,  розташована  на схід од Вавілону і на північ од Персидської
затоки.] та бурдюки вина з Ірану.
Не  дивно,  що  я  перенісся  думкою  в інший світ: я любив уявляти собі картини
далекого  минулого,  прикрашаючи  їх  своєю фантазією. Сидячи на самоті в тихому
кабінеті  в  Наландському музеї, я чув розмірений тупіт тисяч ніг, що марширують
під  звуки  сурм  та  гуркіт  барабанів,  бачив,  як відчиняється міська брама і
виїжджають  бойові  колісниці,  як гордовито позирають пихаті воїни на народ, що
проводжає  фараона  в  новий воєнний похід. І не встигають розвіятися білі хмари
куряви,  зняті  кінськими копитами, як з брами виходять легким кроком, схожим на
біг, піхотинці, озброєні луками, бойовими сокирами й списами.
Раптом  гучний  голос сповіщає, що їде цар, і з брами виходять охоронці, або, як
їх   називають,   “супутники   фараона”   -  найсміливіші  і  найдужчі  воїни  з
африканських  племен.  Вони  могутні  тілом  і  на  цілу  голову вищі за жителів
Нільської  долини.  Для цих солдатів з товстими губами, густою бородою, широкими
плечима  та міцними, мов у биків, грудьми війна є розвага, а грабунки - засіб до
існування. Саме ім’я  їхнє  викликає  жах у жителів країн, що лежать між горами Ассірії і пустелями
Ефіопії.  “Супутники  фараона”  в  довгих, вузьких білих сорочках у синю смужку,
озброєні  бойовими  сокирами, що виблискують на сонці, чітко, нога в ногу, ідуть
стрункими колонами по двоє.
Далі  виїжджають на колісницях старі, уславлені воїни, прапороносець і військові
начальники єгипетської армії. І от нарешті з’являється  сам  фараон  у  бойовому  обладунку,  озброєний бронзовим кинджалом і
луком  із  стрілами.  Стоячи  в  колісниці,  він  править  баскими сніжно-білими
кіньми.  Його довгий плащ має на вітрі. Золотий повід одтягує гарні голови коней
назад,  і  китиці із страусових пер торкаються спин, укритих парчевими попонами.
Поряд з колісницею біжить приручений лев, висолопивши, як собака, язика.
Фараона,  байдуже,  чи  звуть  його Рамзес, чи Сеті, вважають за сина бога сонця
Ра,  він  необмежений  правитель Єгипту. За фараоном іде решта війська. Попереду
виступають  жителі  пустель;  вони  століттями  були  кочовики,  а  тепер  стали
підданці  єгипетського  царя.  Далі  йдуть  найманці  з Греції, а позаду них уже
легка кавалерія, озброєна списами.
Армія  фараона  вирушила  в  похід,  щоб  приєднати  до  Єгипту  нову країну або
поставити в далекій Сірійській пустелі величезну кам’яну колону на честь єгипетського царя. .
Ще  змолоду  я  любив  викликати  в  своїй уяві такі картини. Багато годин свого
самотнього  життя,  присвяченого  науці,  я  провів  серед людей, яких уже давно
немає  на  світі.  Разом  з  ними  я  молився у храмі бога Амона, вдихаючи запах
аравійського  ладану,  і  слухав,  як  лунають  там  гімни  на честь богині Нілу
Ізіди.
Я  чув  тужіння  плакальниць,  коли  вони, розпустивши на знак жалоби свої довгі
коси,  проводжали  в  останню путь фараона. Я навіть сам плавав човном по Нілу у
вічне царство Озіріса [16 Озіріс - староєгипетський бог землі, води й рослинного царства.]і  бачив  там  священне  дерево.  Під тим деревом важили серця померлих людей, а
після  того  богиня  справедливості  сповіщала,  чи  вільні  вони  від гріхів чи
грішні.
Усе  життя  я  прожив  у  думках серед народів далекого минулого, поділяв з ними
їхні  радощі  й  тугу,  надії і розчарування, захоплювався їхньою архітектурою й
мистецтвом,  тішився  з  їхніх успіхів та перемог, плакав разом з ними у страшні
часи епідемій та помору.
Тепер  мені  здавалось,  що  сталося  чудо  і  я зможу навіч побачити цих людей,
почути їхні пісні й музику.
Коли  я  нарешті  отямився  і  повернувся  в сучасний світ, Дхандас стояв переді
мною, поклавши руку мені на плече.
-  Я  згоден!  Згоден  хоч  зараз  вирушити  разом з вами до місця стародавнього
верхів’я Нілу! - гаряче гукнув я.
Це  були  квапливі  й  непродумані  слова,  і  згодом  я  не  раз  лаяв  себе за
легковажність і нерозумний запал, бо мало не наклав за це головою.


Розділ IV
КРАДІЖКА АМУЛЕТА

Два  тижні ми з Дхандасом готувались до подорожі. Я уважно перечитав усі нотатки
Шівнатха  Джаухрі  і ще раз пересвідчився, що маю зробити одно з найдивовижніших
відкриттів  у  світі.  Ми  придбали  цілу бібліотеку географічної літератури про
райони,  що  лежать  угору  за  течією Нілу, про дикі племена, які живуть там, і
закупили зброю та спорядження, потрібне для нашої подорожі.
Дхандас  передав  іншим  адвокатам своїх клієнтів і розпочаті судові справи, а я
взяв  відпустку  на  цілий  рік і залишив своїм заступником професора Джогіндру,
якого ви всі, напевне, добре знаєте.
Нас було двоє, і ми, щоб легше було збиратися, поділили між собою обов’язки.   Дхандас  мав  подбати  про  все,  що  може  знадобитись  у  дорозі:  про
спорядження, провідників, слуг, в’ючаків.  Я  відповідав  за  науковий  бік  експедиції,  а також придбав аптечку,
компас, секстант та інші інструменти. Крім того, я мав виконувати обов’язки перекладача.
Треба  не забувати, що в кожного з нас, хоч ми вирушали разом у цю подорож, була
своя  мета.  Дхандас  .хотів  одного  - заволодіти Серафісовими скарбами; більше
його  ніщо  не  цікавило.  Навіщо вони потрібні йому, я не знав - адже він і без
них  був  багатий. А мені експедиція була цікава тільки як наукова. Я був певен:
якщо  дістанусь  до  цього загадкового міста, то мої дослідження матимуть більшу
наукову вагу, аніж роботи Прінсепа [17 Прінсеп - вчений  першої  половини  XIX  століття,  який  прочитав написи індійського царя
Ашоки, що правив приблизно в 264-226 роках до нашої ери.], який прочитав написи царя Ашоки, і Роулінсона [18 Роулінсон Г. -відомий  англійський  мандрівник  середини  XIX  століття; він уславився тим, що
розшифрував перський клинопис.],  що  розшифрував  письмо  перського  царя  Дарія. Мої праці зроблять справжній
переворот в єгиптології і археології.
Ніколи  не  забуду того дня, коли я покинув Наланду. Ми знали, що шхуна “Лотос”,
якою  ми  мали  вирушити  в подорож, відпливає з Бомбея тільки через чотири дні,
але  вважали  за  краще  приїхати в Бомбей днів на два чи три раніше, щоб купити
все,  чого  нам  ще  не вистачає. З Наланди я поїхав залізницею, з пересадками у
Віхарі  і  Бахтіярпурі,  до  міста Банкіпура; там на вокзалі мене чекав Дхандас.
Весь  багаж  ми  заздалегідь  послали  з  Бомбей  і  тепер  хотіли  встигнути на
бомбейський  ярмарок у Мугалсараї. На другий день рівно о четвертій годині ранку
ми  зійшли  з  поїзда  на  станції Королева Вікторія і поїхали машиною просто до
готелю  “Сардар”. Ми зробили правильно, приїхавши в Бомбей на два дні раніше, бо
змогли  зустрітися  з  паном Челарамом Тхаддані, торговцем із Сінда. З ним я був
знайомий  ще  раніше. Він узявся найняти нам провідників та носильників. Челарам
повідомив  нас, що вчора одержав телеграму з Каїра, де говорилось, що все готове
до подорожі і нам уже час вирушати.
За  годину до відходу “Лотоса” ми приїхали в порт. Ми мали допливти “Лотосом” до
Суеца,  а  звідти  їхати  до Каїра залізницею. По дорозі з Бомбея в Суец “Лотос”
повинен  був  зупинитися  тільки в одному порту - в Адені. Дізнавшись у конторі,
що  все  наше майно доставлено, ми зійшли на корабель. Дхандас зразу ж спустився
до  своєї  каюти,  а  я  ще  трохи погуляв по палубі. Я пройшов на ніс і побачив
перед  собою  сині хвилі Аравійського моря. Десь далеко попереду морська блакить
зливалася  з  блакиттю  неба,  і,  коли  б  не хвилі, важко було б розібрати, де
кінчається водяна і де починається повітряна стихія.


Ідучи  в  каюту,  я  зустрів  капітана  Дхірендру  Натха,  кремезного чоловіка з
енергійним  обличчям  і  маленькою  іспанською  борідкою.  Він  був  без плаща й
кашкета,  хоч  віяв холодний вітер. Капітан курив сигару, і я мало не задихнувся
від диму, коли він підійшов до мене.
- Добрий день! - привітався він.
- Доброго здоров’я! - відповів я.
- В Єгипет?
- Атож, до Суеца.
- Пробачте, ви, здається, професор? 
Мені  було  дуже приємно, що пан капітан знає мене. Ми довго розмовляли з ним, і
в мене склалося враження, що він людина лагідна й добра.
-  Я сподіваюсь, ви будете задоволені “Лотосом”. Коли вам що-небудь знадобиться,
сповістіть, будь ласка, мене, і я зроблю все, що зможу, - сказав капітан.
Потім  він  розповів  мені  про двох пасажирів, що лише кілька годин тому купили
квитки на “Лотос”. Він ніяк не міг визначити їхньої національності.
-  Та  онде  й  вони, - вказав капітан на двох пасажирів. Вони стояли на другому
кінці  палуби і, схилившись через борт, дивились у далину. На щоці одного з них,
дуже старого чоловіка, я помітив довгий глибокий рубець. - Я об’їздив  увесь  світ,  пане  професоре,  бачив  багато  різних  племен  і народів:
малайців і патагонців, андаманців [19 Андаманці - жителі Андаманських островів, що лежать в Індійському океані.] і волохатих айнів [20 Айни - народність,  що  населяє  острів Ієссо, південну половину Сахаліну та Курильські
острови. Назву “волохаті” айнам дано через те, що вони дуже зарослі волоссям.],  про  яких  мало хто навіть чув. Але таких сухих, жилавих людей я не зустрічав
ніде.  Зверніть  увагу  на  пряме  волосся  і  трохи  видовжені  очі,  схожі  на
мигдалини, - додав Дхірендра Натх.
Не знаю чому, я згадав убивство Шівнатха Джаухрі, і мені стало якось моторошно.
-  Коли  вірити  малюнкам  на  каменях,  ці  люди дуже скидаються на стародавніх
єгиптян, - сказав я.
Капітан  мовчки  погладив  борідку  і  пішов  до  катера, який щойно причалив до
шхуни.
Незабаром  наш  корабель підняв якір, Я востаннє глянув на берег і, попрощавшись
із батьківщиною, пішов у свою каюту.
“Лотос”,   яким  ми  пливли  до  далеких  африканських  берегів,  був  невеликий
вантажний  корабель. Ми з Дхандасом - єдині пасажири першого класу, в якому було
тільки  чотири  каюти. Дхандас через те й вибрав для нашої подорожі “Лотос”, щоб
не довелося розмовляти з численними пасажирами, як на великих кораблях.
Перші  три  дні  після  виходу в море я не забуду ніколи. Рвучкий західний вітер
ревів,  і море підкидало корабель, наче поплавок. Не раз нам здавалось, що хвилі
затоплять  шхуну.  Навряд  чи  “Лотос”  у  ці  дні проходив на годину більше, як
десять-дванадцять  кілометрів. Потім вітер ущух, і море вгамувалося. За кораблем
летіли  птахи,  іноді  вони  сідали  на щогли. Часто повз нас пропливали табунці
риб.
Дхандас   почував  себе  під  час  бурі  дуже  погано.  Його  нудило,  у  голові
паморочилось,  і  він майже весь час лежав у постелі. Та коли ми прибули в Аден,
йому  полегшало,  і  ми  з  ним  зійшли на берег, щоб оглянути місто. Я був дуже
задоволений  прогулянкою,  але  Дхандасові тут нічого не подобалось, неначе його
хтось примусив зійти з корабля.
Та  ось  Аден  залишився  позаду.  Вечорами  ми  сиділи  з Дхандасом і капітаном
Дхірендрою  на  палубі  і  розмовляли на різні теми. Внизу, під нами, глухо гули
машини.  Записні  книжки  Шівнатха,  папірус,  карту і жука-скарабея я заховав у
залізну  скриньку і поставив її під своє ліжко. Ключ від скриньки я завжди носив
із  собою  на  ланцюжку  від  годинника,  а на ніч клав під подушку. Другий ключ
зберігався  у  Дхандаса. Ми приховували мету нашої подорожі і ніколи не говорили
за неї при капітанові Дхірендрі.
Напередодні  прибуття  в Суец уночі почалася гроза. Я рано ліг спати, щоб устати
на  світанку, бо о шостій годині ми мали в порту попрощатися з “Лотосом” і їхати
далі поїздом.
Приблизно  опівночі  я  несподівано  прокинувся. Сам не знаю, що збудило мене. Я
сів  на  ліжку  і  уважно  прислухався. Навколо стояла тиша. Це заспокоїло мене.
Однак,  лягаючи  знову,  я  засунув  про всяк випадок руку під подушку і мало не
зомлів:  там не було ні годинника, ні ключа... Я зразу ж схопився, узяв сірники,
засвітив  ліхтаря  (на  таких кораблях, як “Лотос”, тоді ще не було електричного
освітлення)  і, ставши навпочіпки, витяг з-під ліжка скриньку. У замку я побачив
свій ключ. Я відімкнув скриньку - жука-скарабея там не було.


Розділ V
КАПІТАН ДХІРЕНДРА СТАЄ ЧЛЕНОМ 
НАШОЇ ЕКСПЕДИЦІЇ

Я  кинувся  до  Дхандаса,  що  спав  міцним,  безтурботним  сном,  збудив його і
розказав  про  крадіжку.  Дхандас  у  нестямі  схопився  з ліжка і закричав, мов
поранений  звір.  Напевне,  всі  на кораблі почули цей крик. Даремно намагався я
заспокоїти  Дхандаса,  умовляв його обміркувати все, не поспішаючи. Він не хотів
слухати мене, швидко вдягся і вибіг на палубу.
На  палубі  бушував  холодний,  пронизливий вітер, і я зразу замерз, бо не встиг
одягтися тепліше. В небі сяяли тисячі зірок.
Вже не пам’ятаю,  скільки  ми  ходили  з  Дхандасом  по  палубі, обговорюючи подію. Ми були
впевнені,  що  злодій і досі на кораблі. Я навіть висловив думку, що жука вкрали
оті двоє чудних пасажирів, на яких капітан звернув мою увагу.
Ми  надумали  собі,  що  треба  всіх обшукати, але для цього довелося б розкрити
нашу  таємницю  капітанові Дхірендрі. На той час я вже цілком довіряв Дхірендрі,
але  Дхандас  нізащо  не  хотів  розказувати нікому, куди й чого ми їдемо. Однак
обставини змусили його погодитися на це, бо інакше нічого було їхати далі.
О  четвертій годині ранку капітан вийшов на палубу, щоб перед тим, як прибути до
порту,  востаннє  оглянути  корабель,  і  дуже здивувався, побачивши нас тут так
рано.  Ми,  не  гаючи  часу,  розповіли  йому,  що  на кораблі сталася крадіжка.
Капітан  спокійно  зійшов на місток, щоб перевірити курс корабля, і, спустившись
униз,  провів нас до своєї каюти. Сідаючи в крісло, я помітив, що капітан вийняв
з  ящичка величезну сигару. “Навіть уночі курить!” - незадоволено подумав я, але
не сказав нічого.
Ми  докладно  розповіли  капітанові про все. Він уважно слухав нас, гладячи свою
цапину  борідку,  здивовано  зводячи  брови та часом пускаючи цілу хмару диму. Я
морщився, але мусив терпіти.
Коли ми закінчили, капітан сказав:
-  Я бачив у житті так багато дивного, що якби розказав комусь, то й не повірили
б.  Але це все - дрібниця, коли порівняти з тим, що я оце почув від вас. Я ладен
допомогти  вам,  чим  зможу.  Зараз  ми зберемо всіх, хто є на нашому кораблі, і
кожного пильно обшукаємо.
Коли  “Лотос”  підходив  до  східного  берега  Суецького  каналу  і в далині вже
вирізнялися   будівлі   Суеца,   Дхірендра   виконав   свою  обіцянку.  Дхандас,
досвідчений  у  судовій  роботі,  допитав  слуг, моряків, помічників капітана та
кухаря,  але  все  було  даремно.  Двоє пасажирів, які викликали в мене підозру,
сказали, що вони живуть у верхів’ях  Нілу,  а більше нічого ми від них не дізналися, бо вони дуже погано володіли
мовою хінді.
Тільки-но  “Лотос”  увійшов у Суецький порт і кинув якір, як двоє “єгиптян” десь
зникли.  Ніхто  не  бачив,  коли  вони  зійшли  з  корабля. Ми стояли далеко від
пристані,  і,  якби вони втекли плавом, ми неодмінно побачили б їх. Але втікачів
ніде  не  було;  мабуть,  вони  дременули  одним з човнів, яких безліч сновигало
навколо нас.
Ця  подія  переконала  капітана  Дхірендру  в  тому, що місто Мітні-Хапі справді
існує,  і  він,  як  і ми, теж пройнявся палким бажанням побачити його на власні
очі.  Капітан дав нам чимало практичних порад, просив цілком покластися на нього
і  хоч  не  був  певен,  що ми знайдемо жука-скарабея, але сказав, що також піде
разом з нами розшукувати Серафісову гробницю.
О  восьмій  ранку  ми  зійшли на берег і втрьох подалися до місцевого відділення
пароплавної  компанії,  де  служив  Дхірендра.  Представник  компанії,  огрядний
чоловік,  схожий  на італійця, привітно поздоровкався з нами і сказав капітанові
Дхірендрі:
-  Тут  зараз  є пан Браджрадж, капітан судна “Шравастхі”. Він тяжко захворів на
малярію,  і  його  довелося  покласти  до  місцевого госпіталю. Там він пролежав
кілька  місяців.  Тепер пан Браджрадж почуває себе добре і прагне знову стати до
роботи.  Але,  на  жаль,  я  не  маю  щодо  цього  ніяких вказівок від правління
компанії.
Дхірендра  нічого не відповів йому, тільки мовчки кивнув головою. Коли ми вийшли
на  вулицю, він узяв мене і Дхандаса за руки й повів у скромне кафе недалечко од
відділення компанії.
-  Нам треба обміркувати все в такому місці, де нас ніхто не підслухає, тому я і
привів  вас сюди. Тут завжди мало відвідувачів, і ми можемо спокійно поговорити,
- сказав капітан, коли ми сіли до столика.
Дхірендра  замовив  три чашки кави. Спершись ліктями на стіл, він тихо звернувся
до мене:
- Я щиро хочу допомогти вам, пане професоре. Через свою службу я зв’язаний  з  морем,  але  все-таки багато подорожував і сушею. Я побував у Тібеті,
Монголії, в центральних районах Африки. Такі подорожі, особливо зв’язані  з  труднощами та небезпеками, я люблю не менше, ніж мандрівки морем. Я не
песиміст,  але  мушу  сказати,  що ваше становище досить-таки важке. Дорогоцінна
пам’ятка  старовини,  через  яку,  ви  кажете, загинув Шівнатх Джаухрі, була у ваших
руках.  Про цю таємницю хтось дізнався, за вами стежили навіть на кораблі і таки
вкрали  жука.  Може,  це вас не зупинить і ви поїдете далі, але не забувайте, що
попереду  сотні кілометрів і ваші переслідувачі невідступно стежитимуть за вами,
либонь, ще й спробують убити вас.
Я  і  сам  добре розумів, які небезпеки нас чекають, і вже не раз картав себе за
те,  що  так  легковажно  згодився  взяти  участь  у цій експедиції. Я думав про
химерну  долю,  яка закинула мене, професора Відехського університету й охоронця
Наландського  музею,  в  це  убоге кафе і хтозна, що готує мені далі. Де вже там
покладатися  на  Дхандаса:  за  Серафісові скарби він ладен піти на все, але - я
вже  переконався  -  розумно й спокійно обміркувати у важку хвилину становище не
здатен. Отож я уважно слухав капітана Дхірендру.
-  Але  я захопився вашими планами, - вів далі капітан, - І сам не від того, щоб
побачити  країну,  яка  загубилася  в серці Африки. Я хочу поїхати разом з вами,
коли ви дозволите, і сподіваюсь, що стану вам у пригоді.
Мене   дуже   здивував  Дхандас:  він  почав  заперечувати,  казав,  що  капітан
перебільшує  небезпеку  і  немає  ніяких підстав залучати до нашої експедиції ще
одну людину. Мене вразила його зажерливість і дурна впертість.
Нерозумно  було  б втратити такого вірного товариша, як Дхірендра; тому я твердо
заявив,  що вітаю бажання капітана їхати з нами, а всі додаткові витрати беру на
себе.  Щоб  остаточно  зломити  впертість Дхандаса, я заявив, що коли капітан не
поїде з нами, я зараз-таки повертаюсь до Індії.
Довго  сперечався  Дхандас,  та  нарешті  мусив погодитися зі мною; ми поклялись
допомагати  один  одному  під час подорожі і не покидати товаришів напризволяще,
коли  станеться  якесь  лихо.  Ви  згодом  дізнаєтесь,  як  Дхандас виконав свою
клятву.


Дхірендра  зайшов у відділення компанії і послав звідти правлінню телеграму: він
просив  дати  йому  через  невідкладні  справи  відпустку,  а “Лотос” на цей час
доручити  капітанові  Браджраджу;  він прийме корабель, як тільки надійде дозвіл
правління.
Після  того  ми  пішли  в  поліцію  і  попросили  начальника  докласти  сил, щоб
відшукати вкраденого в нас жука-скарабея.
З  поліції ми попрямували до готелю “Суец” у центрі міста. Ми не поспішали їхати
в  Каїр,  бо  сподівалися знайти скарабея, хоч ніхто з нас не знав, що треба для
цього зробити.
У  ресторані  готелю,  куди  ми  зайшли  пообідати, Дхірендра взяв у руки газету
англійською  мовою,  де  розповідалось  про  викрадення  якогось хлопчика. Довго
сердешні  батьки  шукали  дитину,  але  все  марно.  Та  якось  вони  почули про
видатного  китайського  детектива  пана  Чана  і  звернулись до нього. Пан Чан з
властивим  йому  талантом  і  спритністю  переборов  величезні труднощі і кінець
кінцем знайшов хлопчика.
-  От  хто нам зараз потрібен, - сказав капітан Дхірендра. - Добре було б знайти
пана  Чана  і  попросити  його  допомогти  нам.  Правда, за це довелося б чимало
заплатити.  Я  ніколи  не  бачив  його, але про нього часто пишуть у газетах. Не
було ще жодної справи, якої він не довів би успішно до кінця.
Те, що сталося далі, ви, напевне, вважатимете за дивовижне і незвичайне.
Коли Дхандас і Дхірендра пішли до своїх номерів, я подався у вітальню і знічев’я  почав  переглядати  журнал,  де  реєстровано прибулих. І раптом я побачив три
підписи, що вирізнялися серед інших. Грубими, нерівними літерами написано ім’я  Раджа  Моханлала,  далі чіткими літерами, нахиленими вліво, розписалась Бегам
Хабіба,  а  ще  нижче  з тонких і довгих, наче журавлині ноги, паличок складався
підпис - Та Чан.
От  дивний  збіг!  Зовсім  випадково  Дхірендра натрапив у газеті на замітку про
пана  Чана, який міг би допомогти нам у тяжкому становищі, - І раптом того ж дня
ми дізнаємось, що знаменитий детектив живе в тому ж готелі, де й ми!
Темні,  відсталі  люди пояснили б такий збіг чудом, втручанням надприродних сил.
А  насправді ніякого чуда тут не було: пан Чан їздив до Європи у своїх справах і
тепер, природно, повертався на батьківщину через Суец.
У  готелі  черговому адміністраторові впало в око прізвище Чана, і він вийняв із
старої  підшивки  газету  із статтею про нього. Прочитавши статтю, адміністратор
віддав  газету  розсильному,  той  відніс  метрдотелеві  ресторану, а метрдотель
забув її на столі. Отак і сталось, що вона потрапила до рук Дхірендри.
Я  зразу  ж  сказав  моїм  супутникам,  що  пан  Чан  тут,  у  нашому  готелі, і
запропонував  звернутися до нього. Дхандас так хотів знайти амулет, що навіть не
став заперечувати.
Ми  повечеряли  в ресторані і вже мали встати з-за столика, коли до зали ввійшов
сам  знаменитий  детектив  у  модному  костюмі англійського крою. Ніхто з нас не
зустрічався  раніше з паном Чаном, але ми зразу ж пізнали його, побачивши типове
китайське  обличчя.  Чан  був  зовсім  не  такий опасистий, як його змальовували
газети.
Дхандас  злегка  підштовхнув Дхірендру; капітан підійшов до детектива і, мабуть,
бажаючи  поздоровкатись за китайським звичаєм, так церемонно вклонився, що іншим
часом ми б, напевне, засміялися.
- Пан Чан? - спитав Дхірендра.
Так. З ким маю честь розмовляти?
- Я капітан Дхірендра Натх.
- Дуже радий бачити вас - людину з вітчизни великого Будди.
Так уперше зустрілися ці двоє сміливих і розумних людей.


Розділ VI
МИ ВІДКРИВАЄМО ПАНОВІ ЧАНУ
НАШУ ТАЄМНИЦЮ

Дхандас  вимагав,  щоб  ми  розказали  панові Чану тільки те, що з моєї каюти на
“Лотосі”  викрадено  жука-скарабея  і  що ми маємо підозру на двох “єгиптян”; ці
люди  втекли  з  корабля  незабаром  після того, як ми помітили, що амулет зник.
Однак  від  детектива  нічого  не  можна  було  приховати.  Він  допитувався про
найменші подробиці, і ми подумали, що буде краще відкрити йому нашу таємницю.
Я  докладно  розповів Чанові про все, починаючи від убивства Шівнатха Джаухрі аж
до  прибуття  “Лотоса”  в  Суец.  ї  добре, що ми нічого не приховали, бо інакше
ніхто з нас не повернувся б додому.
Ви  знаєте,  що  вже  на  “Лотосі”  я  зрозумів, яке небезпечне моє становище. А
тепер, слідкуючи за виразом Чанового обличчя, ще раз переконався в цьому.
Чан  уважно  вислухав  мене  і,  повечерявши (ми розмовляли, поки він їв), встав
з-за столика.
-  Зараз  кожна  хвилина  дорога, - сказав він і, попросивши нас почекати його в
готелі, вийшов дещо розвідати.
Повернувся  він  за  півтори  години  і  покликав  нас  у кімнату для курців. Ми
посідали  там  навколо  маленького  столика  так  тісно, що майже торкались один
одного головами.
-  Мені  дуже  прикро,  що доведеться засмутити вас, але я й досі не натрапив на
слід  злодіїв,  що  вкрали  жука, та, мабуть, не скоро ще й натраплю, - промовив
Чан.  -  Я  був  у  порту і дізнався, що приблизно протягом семи тижнів у районі
Суеца безнастанно плавало арабське дау [21 Дау - арабське судно з однією щоглою і трикутним вітрилом.];  воно прийшло сюди - так мені сказали - з міста Розетти. Ви самі розумієте, що
вже  сама  поява  цього  судна тут, так далеко від Розетти, розташованої в гирлі
Нілу,  досить  дивна.  Та  це ще не все Я дізнався, що люди на дау - не араби, а
співвітчизники  тих  “єгиптян”,  які  втекли  з  “Лотоса”. Про це свідчить їхній
вигляд  і  колір  шкіри.  Я  починаю  вірити,  що  все почуте од вас правда і що
Мітні-Хапі  таки  існує на світі. Люди, які приїхали звідти, мають багато грошей
і  не  шкодують  витрачати  їх, аби тільки здобути амулет. Мені здається, що оте
підозріле судно недаром прибуло сюди, і втеча двох “єгиптян” зв’язана  з  ним. Чи не з його допомогою їм пощастило втекти з “Лотоса” і дістатися
до  берега?  Ви  тільки  зверніть увагу, як добре вони підготували все для того,
щоб  украсти  жука-скарабея  і  непомітно для всіх зникнути. Це мимоволі нагадує
мені одне таємне товариство, яке завдало мені колись чимало мороки.
- А те дау ще в порту чи вже пішло? - спитав Дхандас.
-  Ні,  воно  й  досі  плаває  біля входу до гавані, і в цьому для нас найбільша
небезпека.  Напевне,  втікачі  хочуть  пройти  цим  судном  Суецький канал, бо в
поїзді на них скоріше натрапить поліція, - відповів Чан.
Коли  я  вислухав  його, мені ще дужче захотілось дістатися до Мітні-Хапі. Я вже
нічого  не  боявся:  безглуздо  боятися  хтозна-чого, коли маєш таких друзів, як
капітан Дхірендра й Чан.
- Що ж ви хочете тепер робити? - спитав я Чана.
-  Важко відповісти на це, але дещо я все-таки скажу. Ви самі розумієте, що я не
можу  оглянути  весь  район  Суецького  каналу.  Але  мені  здається,  що обидва
“єгиптяни”  й  досі  тут,  у  Суеці,  і ще можна розшукати їх. У мене вже є один
план, і я хочу здійснити його.
- Але ж Суец не маленьке місто, - заперечив Дхандас.
-  Ви  маєте  рацію  -  Суец  і  справді  великий  порт, однак я не думаю шукати
втікачів  по  всьому місту, - сказав Чан. - Для того, щоб ви зрозуміли мій план,
коротко  ознайомлю вас з географією Суеца. Тут є лише кілька головних вулиць, де
ви  побачите  величезні  магазини,  банки, торгові контори та особняки іноземних
купців.  А  відійдіть  трохи  в  бік  од  цих вулиць, і ви зразу опинитесь серед
вузьких,  темних  і  брудних  провулків;  там живе простий люд, переважно араби.
Жодному  втікачеві ніколи й на думку не спаде переховуватися в центрі міста: там
удень  його  можуть  кожної  хвилини  пізнати,  а  вночі  ніде  дітись.  Сіл тут
небагато,   і   всі  вони  далеко  від  міста.  Та  й  у  селі  втікачеві  важко
переховуватись, бо кожна нова людина привертає увагу місцевих жителів.
- І все-таки вони, напевне, там! - прохопився я.
Чан ніби й не почув моїх слів, а спокійно вів далі:
-  До  порту прилягає один особливий район. Подібного до нього немає не тільки в
Африці,  а  й  у  цілому  світі.  Крім  Суеца,  ви  ніде  не побачите кварталів,
розташованих  так низько, просто на рівні моря. Тут живе біднота й усякі непевні
людці  -  злодії, вбивці. Місце те - наче пекло: ви спускаєтесь усього на чотири
східці  вниз  і  зразу  ж  потрапляєте у вузькі вулички та провулки, де протягом
цілої  доби горить газ. Житла, мов у печерних містах, викопано просто в землі. В
цьому  районі  Суеца  зібрались усякі покидьки з Африки та Європи. Жоден солдат,
моряк,  навіть  звичайна  порядна  людина  ніколи  не  наважиться прийти сюди. А
тутешні  мешканці виходять у горішню частину Суеца тільки для якогось злочину. Є
підстави думати, що злодії переховуються там, і саме туди я й хочу піти.
- Коли? - спитав я.
Пан Чан вийняв з кишені годинника, глянув на нього й сказав:
- За півгодини.
Він підвівся й пішов у свій номер.
Давно  вже  пора було йти спати, але нам не хотілося розходитись, і ми піднялися
на  дах  готелю.  Там  поміж  кадобами  з  пальмами стояли крісла. Ми посідали й
почали  тихо  розмовляти.  Попереду  яскрів  вогнями порт; у темному небі горіли
зірки,  сяяв  місяць. З вулиці линули пісні й музика, і це надавало чудовій ночі
ще більшої краси.
Я  вже  старий,  але  дуже  люблю  світ  і що більше думаю про нього, то кращим,
привабливішим,  дивовижнішим  здається  він мені. Часом такої ночі, як оця, мені
спадає  на  думку:  а  чи  не  змарнував  я стільки років життя, гортаючи ночами
сторінки  закурених  старих  книг,  коли  на  світі  є величезні степи, де віють
гарячі  вітри,  є чудові гірські луки, порослі буйною зеленою травою, - І все це
створено начебто навмисне для людини.
Пам’ятаю,  я  почав ділитися своїми думками з Дхандасом і Дхірендрою, коли раптом на
даху готелю, просто перед нами, з’явився  якийсь  нужденний  чоловік;  самий  вигляд незнайомця свідчив, що він не
знає  в житті нічого, крім тяжких злиднів, голоду та постійних страждань. Місяць
яскраво  освітлював  постать  несподіваного  відвідувача,  і ми добре розгледіли
його.  Він  був  схожий  на  араба і одягнений, як сучасні єгиптяни. Чоловік був
такий  брудний, що ми мимоволі відсунулись, коли він підійшов до нас. Його довге
чорне  волосся,  злипле  від  бруду, спадало на обличчя. Над очима нависли густі
брови.  Одна  нога  була  в  черевику,  друга  -  в шкіряній пантофлі, такій, як
звичайно  носять  араби.  Сині штани були нижче колін обшарпані. Бідолаха раз по
раз надривно кашляв.
Дхандас  не  знав  жалю  до  злиднів;  він  міг  без  докорів сумління брутально
прогнати голодного бідняка.
- Хто ти такий? Геть звідси! Зараз же забирайся геть! - закричав він.
І раптом ми почули спокійний голос Чана:
-  Будь  ласка,  нікуди  не йдіть, поки я повернуся. Коли хочете, лягайте спати,
але  ні  в  якому  разі  не  залишайте  готелю.  Я  сподіваюсь бути тут за якусь
годину.


Розділ VII
ПЕРШИЙ ЧАНІВ ПОДВИГ

Чан  повернувся  аж над ранок і докладно розповів нам про все, що з ним скоїлось
тієї  чарівної  ночі,  повної небезпеки для нього. Мені хочеться, скільки в мене
стане  снаги,  описати  його пригоди. Все, що Чан розказав, я певен, чистісінька
правда, бо така людина, як він, не буде брехати.
З  готелю  Чан  пішов  просто  в  порт  і спустився звідти у квартал бідноти, на
вулиці,  повні  бруду і сміття. Вже йшло до півночі, але тут ще не лягали спати.
Хоч  як  було  пізно,  на вулицях, освітлених газовими ліхтарями, гралися діти з
серйозними й сумними обличчями, мов у старих людей. Навколо було чимало п’яних; деякі валялись на землі, інші, заточуючись, чвалали вулицею.
Чан  зупинився,  щоб  хоч  трохи  звикнути до цих страшних, нелюдських картин, а
тоді  попрямував  головною  вулицею,  що  починалася  зразу від сходів. Він ішов
похнюпившись  і  непомітно  оглядав  усіх  зустрічних.  У  кишені  в нього лежав
напоготові дванадцятизарядний пістолет.
Біля  якихось  дверей  сидів беззубий, зовсім сивий старий араб. Пан Чан вирішив
удати  з  себе  турка - з його здібностями неважко було це зробити - І звернувся
до  араба  турецькою  мовою.  Однак  той мотнув головою, пояснюючи, що нічого не
розуміє.  Пан  Чан  не  розгубився  і перейшов на англійську мову. Виявилося, що
старий трохи знає її.
Вони  почали  згадувати  Туніс  -  пан  Чан  сказав, що він звідти родом. Старий
приїхав  у  Суец з Бізерти. Колись, ще замолоду, він жив з крадіжок та грабунків
і  не  раз  викрадав з пасовищ на Атласських горах худобу. Тепер він уже старий,
немічний і може сподіватися тільки на ласку аллаха.
Пан  Чан  не  випадково звернувся до цього араба: він знав, що старі люди сплять
мало,  тому  більше  бачать  і  чують,  що діється навколо. Кожен, хто спустився
сюди,  має  пройти цією вулицею. Отже, коли двоє “єгиптян” справді переховуються
тут, старий араб не міг не помітити їх.
Поговоривши трохи з Чаном, старий налив склянку амбіту й сказав:
-  Хоч  я  все  своє  життя  був  злодій  і  грабіжник,  але  все-таки залишився
правовірним  мусульманином.  Пророк  заборонив  своїм  учням  пити вино, але про
амбіт він нічого не сказав, бо це ж сік.
І  старий  випив.  Тепер Чанові вже легко було допитатися в нього про все, і він
дізнався,    що    ті    двоє    “єгиптян”    тут.   Вони   ночують   в   одного
напівгрека-напіввірменина.  Його по всьому Суецькому каналу знають, як запеклого
негідника.  Він  був  ватажок  банди,  яка  грабувала  моряків  і  пасажирів, що
зупинялися в Суецькому порту.
Старий  араб  нічого  не  приховував:  у  цьому кварталі жили самі злодії, і він
гадав, що й Чан теж злодій.
Попрощавшись  із  ним  біля  одного  з шинків, Чан пішов далі. Він легко знайшов
будинок,  де жив отой напівгрек-напіввірменин. На дверях не було ні дзвоника, ні
молотка, і Чанові довелося постукати кулаком.
На  стукіт  вийшов  чоловік  з величезними вусами і звернувся до Чана незнайомою
мовою. В його грубому голосі почувалася загроза.
- За мною женеться поліція, - тихо сказав Чан каліченою англійською мовою.
- Ну то й що? - сказав хазяїн теж по-англійськи.
- Сховай мене!
- Скільки в тебе грошей? - недовірливо спитав бандит.
-  А  тобі  що до того? Гроші в мене є, а скільки їх і звідки вони - моє діло, і
тобі  до  того  зась.  Я  прошу дати притулок, і якщо ти переховаєш мене на одну
ніч, заплачу п’ять рупій.
Хазяїн  спершу  не  погоджувався: він обіцяв двом пожильцям нікого не пускати на
ночівлю, поки вони тут. Але потім подумав, що п’ять  рупій за одну ніч - добрі гроші. Ті двоє іноземців уже міцно сплять, вони й
не  знатимуть  нічого.  І  хазяїн  упустив  Чана,  замкнув  зсередини  двері  на
величезний   замок,  а  ключа  від  нього  поклав  собі  в  кишеню.  Пильне  око
спостережливого  Чана  не  проминуло  жодного  його  руху. Він добре розумів, що
найменша необачність може згубити його.
У  першій кімнаті, куди вони ввійшли, на столі горів маленький недогарок свічки,
вставлений  у  пляшку.  В  кутку  стояло  гарне  широке ліжко; на гачку, вбитому
просто в стіну, висіло пальто. Все було вкрите товстим шаром пилу й бруду.
Хазяїн  узяв  свічку  й  провів  Чана  до сусідньої, прохідної, зовсім порожньої
кімнатки; тут не було нічого, крім старої, подертої мати на підлозі.
-  Ось твоє місце, - сказав хазяїн. - Можеш переночувати тут одну ніч, але гроші
давай наперед.
Пан  Чан  засунув  руку  в  кишеню  і спритним рухом витягнув звідти величезного
ножа.  Хазяїн  подивився  на ножа, потім на Чана і раптом тямуще усміхнувся. Чан
дав йому п’ять  рупій.  Той  уважно  оглянув  кожну  монету,  підкинув на долоні і вийшов з
кімнати; двері за собою він зачинив.
Чан  залишився  в  пітьмі,  тільки  з першої кімнати ледве пробивалося в щілинку
світло.  Він  навшпиньках  підійшов  до  дверей у третю кімнату і приклав до них
вухо.   Звідти   чути   було   глибоке  дихання:  люди  там  міцно  спали.  Чан,
переконавшись,  що  він таки недаремно прийшов сюди, ліг на мату, заплющив очі і
незабаром  тихо,  рівно  захропів.  Так він пролежав довгенько, а коли розплющив
очі,  в  першій  кімнаті  вже не було світла. Значить, і хазяїн заснув. Весь дім
обгорнула  непроглядна  пітьма.  У  кімнаті  стояла  така  задуха, що важко було
дихати.
Чан  тихо  прочинив  двері  до  хазяїна.  Почувши,  що  той  голосно  хропе, він
повернувся  до  своєї кімнати, вийняв з кишені і засвітив маленького ліхтарика й
почав оглядати двері в третю кімнату. Вони були замкнені на замок.
Спритними,  як  у  фокусника,  руками він витяг у хазяїна з кишені ключа. Хазяїн
навіть  не  ворухнувся.  З  ключем  у  руці Чан підійшов навшпиньках до дверей у
третю  кімнату  й  почав  обережно  відмикати замок. Відмикав він дуже повільно,
намагаючись  не  скрипіти: коли б хто-небудь прокинувся, то й справа загинула б,
і  сам  Чан  навряд  чи  врятувався  б.  Йому довелося згаяти хвилин десять, щоб
відімкнути замок і відчинити двері.
Увійшовши  в  кімнату, де, на думку Чана, були “єгиптяни”, він засвітив ліхтар і
роздивився  навколо.  Тепер  уже  в нього не було сумніву, що тут переховувалися
саме  ті,  кого  він шукав. Обидва втікачі лежали напівголі просто на долівці, в
різних кінцях кімнати. Зовні вони скидались на коптів [22 Копти - народність,  що  живе  в  Єгипті; коптів вважають нащадками стародавніх єгиптян.
Коптська  мова, що була витіснена VII віку н. е. арабською і збереглась до наших
днів лише як церковна, є остання стадія розвитку староєгипетської мови.].  Один  мав  довге  волосся,  підстрижене до вух, а другий, старий чоловік, був
зовсім  лисий.  Вони були схожі один на одного: ті самі тонкі губи, круті вилиці
і гострі, як у євреїв, носи з широкими ніздрями.
Чан  не  звик  гаяти  час.  За  кілька  секунд,  поки  горів ліхтарик, він устиг
розглядіти  кімнату  та “єгиптян” і навіть помітив, що старий спав на подушці, а
в другого під головою не було нічого.
Ставши  на  коліна,  Чан  побачив  зблизька обличчя старого: рубець, що розітнув
йому  щоку  від вуха до рота, заподіяно якоюсь тупою зброєю. Під головою в нього
була  не  подушка,  а якась річ, загорнута в брудну шматину. Чан ще раз увімкнув
ліхтарика,  затулив  його  рукою, щоб світло не падало в очі старому, і уважніше
оглядів  річ, яка правила тому за подушку. В шматину було загорнуто щось важке -
чи  то  каменюку,  чи  щось  залізне.  І  раптом  Чан  збагнув:  це  ж той самий
жук-скарабей!
Тепер  Чан  уже  знав,  що  треба  робити.  Скрадаючись, мов кіт, він пройшов до
першої  кімнати, де спав хазяїн, і тихо відімкнув надвірні двері, щоб потім, уже
з амулетом, можна було швидко й без перешкоди вибратися з цього дому.
І  раптом...  А  про  це  Чан і не подумав! Надворі було прохолодно, і, коли він
прочинив  двері,  струмінь  свіжого  повітря збудив хазяїна. Той враз зірвався з
постелі  і  вихопив  з-за  пояса ножа. Чан швидко увімкнув ліхтарика і спрямував
яскравий  промінь  просто  в  обличчя  хазяїнові.  Світло засліпило бандита. Чан
витяг  пістолета  і,  тримаючи  його  так,  щоб, хазяїн бачив перед собою тільки
дуло, тихо, але твердо наказав:
- Мовчи! Якщо знімеш галас, зразу ж всаджу в тебе кулю!
Хазяїн обмацав кишені:
- Ти вкрав у мене ключі!
-  Тихо! - відповів Чан. - Роби те, що я звелю, і можеш нічого не боятися. Ключі
я віддам, але тільки-но спробуєш хитрувати, зараз порішу тебе.
Негідники ніколи не бувають сміливі, і на хазяїновому обличчі відбився страх.
- Ти з поліції? - злякано прошепотів він.
-  Ні,  я  злодій,  такий самий, як ти і оті двоє... Але я не маю часу розводити
теревені.  Зараз  же  підніми руки вгору і йди в останню кімнату. Та не забувай,
що в мене в руках пістолет! - звелів Чан.
Хазяїн  мовчки  скорився.  Він  пройшов  поперед  Чана  до тієї кімнати, де двоє
“єгиптян” спокійно спали й досі міцним сном.
Чан  поставив  ліхтаря  на  полицю  і  наказав  хазяїнові стати біля протилежної
стіни, але так, щоб промінь світла падав йому на обличчя.
-  Тільки  спробуй  поворухнутись  -  і  тобі буде край. Я жартувати не люблю, -
пошепки попередив його Чан.
Усе,  що він робив, було добре обмірковане. Чан і справді був незвичайна людина,
проте  він  мав,  як  і  всі,  лише  дві руки, а зараз йому треба підняти голову
“єгиптянина”,  витягти  з-під  неї  пакунок  і  взяти звідти жука-скарабея; крім
того,  не  можна  спускати  з  ока  хазяїна,  щоб  зразу  вистрелити,  якби  той
поворухнувся: коли б хазяїн відскочив у пітьму, Чан не зміг би вже влучити.
Але  зробити все це було не до снаги навіть Чанові; і нас дивує не його невдача,
а його сміливість і спритність.
Тільки-но  Чан  торкнувся  до  жука-скарабея, як старий “єгиптянин” перевернувся
вві  сні  на  другий  бік  і ту ж мить схопився й голосно закричав. Прокинувся і
його товариш.
Пан  Чан швидко вхопив жука і зірвався на ноги. У кімнаті стояла густа пітьма, і
тільки  промінь  ліхтарика  розтинав  її,  мов  сліпучий кинджал. З пістолетом в
одній руці і жуком-скарабеєм у другій Чан почав відступати до дверей.
Цієї   хвилини   хазяїн  помітив,  що  його  пожильці  пробудились,  і  кинувся,
простягнувши  вперед  руки,  до  ліхтаря;  ту  ж  мить пролунав постріл. Але Чан
вистрелив  не  в  хазяїна,  а  в  ліхтаря.  Лампочка  розлетілась на дрізки, і в
кімнаті стало зовсім темно.
Чан  устиг  вибігти  на  вулицю,  поклав жука на землю і швидко замкнув двері на
засув  знадвору.  Тепер  його  противники  не  могли  вийти. Хазяїн почав щосили
гатити в двері кулаками.
Чан обережно підняв скарабея і голосно гукнув:
- Ключі в тебе на столі!
Витираючи хустинкою піт із лоба, він швидко подався геть.
“Так, зроблено непогано!” - сказав він сам до себе.
Старий  араб,  як  і  перше, сидів на порозі своєї хати. Чан підійшов до нього й
спитав:
- Скільки ще до світанку?
-  Ти  даремно  питаєш мене про це. У нас ніколи не буває сонця, і ми не знаємо,
коли  воно  сходить  і коли заходить... Ла ілах ілалах мухамад расулалах! - звів
араб до неба очі.
У  порту, на свіжому повітрі, Чан зупинився й передихнув. Рожева смужка на сході
провіщала початок дня. За якусь годину мало зійти сонце.
Пан  Чан  дістався  до  готелю,  переодягся у свій звичайний костюм із шерстяної
фланелі  і  зайшов  у  мій  номер.  Тут  був  і  Дхандас;  він  не спав усю ніч,
дожидаючи,  коли  повернеться Чан. Видатний детектив був, як завжди, спокійний і
стриманий.  Ніхто  б  не  подумав,  що  він  мав бурхливу ніч, повну смертельної
небезпеки.
- Ну як, роздобули жука-скарабея? - кинувся до нього Дхандас.
Пан  Чан не відповів. Він витяг з-за спини амулета з таким байдужим виглядом, як
фокусник витягає з рукава білу мишу.


Розділ VIII
ІЗ СУЕЦА ДО КАЇРА

Правління  компанії  дозволило  капітанові  Дхірендрі  тривалу  відпустку, і він
удосвіта,  коли  ми  ще  спали, подався на корабель передавати справи капітанові
Браджраджу.  Незабаром прокинулись і ми. Вмившись і поснідавши, пан Чан, Дхандас
і  я теж пішли в порт і піднялися на “Лотос”. Чан оглянув корабель, попрощався з
нами  й  повернувся  до міста, а ми з Дхандасом узялися запаковувати наше майно,
бо  мали  здати  його  в  багаж.  Доглянувши,  щоб  усе було вчасно доставлено з
корабля  на  залізничний  вокзал,  і одержавши квитанції, ми повернулися близько
одинадцятої  години  ранку до готелю й зустрілися там із Дхірендрою - він на той
час теж закінчив свої справи.
Ми  пообідали, трохи відпочили й поїхали на вокзал. На превеликий наш подив, там
ми зустріли пана Чана. Він, видно, дожидався того самого поїзда, що й ми.
- О, хіба ви теж їдете в Каїр? - вражено спитав я.
- Атож, у мене там дуже важлива справа, - весело засміявся у відповідь пан Чан.
Я  зрадів,  що  ми  хоч  до  Каїра  будемо  разом з цією незвичайною людиною. Ми
зайняли  вчотирьох  ціле  купе.  Поїзд  мав  відходити  ще не скоро, і ми вийшли
погуляти на платформу. Раптом Чан поклав мені на плече руку й тихо сказав:
-  Професоре, він переслідуватиме вас до Каїра, він невідступно йтиме за вами до
верхів’я  Нілу,  і,  хоч би ви втекли на край світу, вам не пощастить позбутися його. Я
не  більше,  ніж  ви, знаю, хто він, але я переконаний, що ваше життя не має для
нього   ніякої   ціни   і   він   зважиться   на   все,  аби  тільки  заволодіти
жуком-скарабеєм.
- Чому ви зараз говорите про це? - спитав я.
-  Хіба ви нічого не помітили? Тож подивіться, хто стежить очима за вами із зали
для пасажирів.
Я  глянув туди і побачив старого “єгиптянина”, того, що був на “Лотосі”. Серце в
мене  заколотилось  -  я  змалку  боягуз.  Я вхопив Чана за руку й почав благати
його:
-  Пане  Чан,  чи  не могли б ви поїхати разом з нами в цю експедицію? Ми були б
такі  вдячні вам за це! Я вважав би себе в цілковитій безпеці, коли б знав, що з
нами  весь  час  будуть двоє таких людей, як ви, пане Чан, та капітан Дхірендра.
їдьмо з нами, прошу вас!
На обличчі видатного китайського детектива промайнула загадкова посмішка.
- Професоре, я давно чекав цієї пропозиції, - лагідно відповів він.
Тільки  другого  ранку  я  наважився  сказати  Дхандасові,  що  умовив пана Чана
поїхати  з  нами.  Дхандас  обурився й наговорив мені всячини, - я й не пригадаю
всього,  що  він плів. Його слова не справили на мене ніякого враження. Тоді він
почав  умовляти  мене. Він доводив, що для експедиції досить і нас двох - його й
мене,  -  а  я  схотів  узяти  капітана Дхірендру і тепер посмів домовитися ще з
однією людиною, не спитавши його згоди.
Я  передбачав,  що  він  саме так сприйме цю звістку, але не відступив. Я поклав
собі взяти всі витрати, зв’язані  з  поїздкою  Чана, на свій кошт, хоч би які вони були великі: ви ж тільки
уявіть  собі,  яке  це щастя, що така обдарована людина та ще й з такою залізною
волею погоджується вирушити з нами в цю небезпечну подорож!
Дхандасові  таки  довелося  скоритись,  і  склад  нашої  експедиції  збільшився.
Капітан  Дхірендра  щиро зрадів, дізнавшись, що пан Чан супроводитиме нас, а для
мене його думка була набагато важливіша, ніж Дхандасова.
Я  розповів  Дхірендрі  про  нашу  сутичку,  і  його, звичайно, тільки насмішила
Дхандасова  зажерливість.  Він  довго  здаля придивлявся до Дхандаса, а коли той
помітив його погляд, він прибрав байдужого вигляду і тихенько замугикав собі.
Але  все  це  сталось, як я вже сказав, аж другого ранку. Повернімося ще до того
дня, коли ми від’їздили з Каїра.
Через  дві  години  після відходу поїзда я вже міцно спав. Тим часом Дхірендра і
пан Чан розмовляли. Про їхню цікаву розмову я дізнався вже значно пізніше.

*   *   *

Пан Чан взяв у Дхірендри сигару, запалив і почав:
-  Я  сподівався,  що  професор сам запропонує мені поїхати з вами, і так воно й
сталося.   Ви,   напевне,   хочете  знати,  що  я  думаю  про  цю  подорож,  про
жука-скарабея  та  Серафісову  скарбницю,  а  також  про  пана  професора і його
супутника?  Що ж, капітане, я й сам хочу поговорити з вами про це, а надто тому,
що наші думки, мабуть, збігаються.
-  Так, мені справді дуже хотілося б знати вашу думку. Бідолаха професор - щира,
добросерда  людина.  Він  чудово  знає  людей давнини, їхні звичаї, закони, їхню
релігію  та богів, але з сучасним життям він зовсім не обізнаний. І, безперечно,
він  ніколи  не повернувся б додому, якби вирушив до Центральної Африки із самим
тільки Дхандасом Джаухрі, - відповів Дхірендра.
Пан Чан засміявся і кивнув головою.
-  Ви  маєте  рацію,  - мовив він. - А коли говорити про цю подорож, то, хоч усе
здається  фантастичним,  проте я вважаю за цілком можливе, що десь справді існує
забута  й  одірвана  від усього світу маленька країна. Адже ми маємо незаперечні
докази, що це так.
- Ви гадаєте, що місто Мітні-Хапі справді існує? - спитав Дхірендра.
- Атож.
- А якої ви думки про Дхандаса?
-  О,  це  несосвітенний негідник. Хоч я й не знаю всіх його намірів, але певен,
що вони не можуть бути чесні й порядні.
-  Головна мета нашої подорожі - Мітні-Хапі, якщо тільки це місто справді існує.
І найбільше моє бажання - побачити його на власні очі, - сказав Дхірендра.
-  А  мені  ще  хотілося  б побачити Дхандаса в залізних наручниках, - засміявся
Чан.
Вони міцно потиснули один одному руки.
-  Я чимало чув про вас, друже Чан, і читав про ваші дивовижні подвиги, - сказав
Дхірендра,  -  але  ніколи  не  сподівався  зустрітися  з  вами.  І ось ми разом
вирушаємо  в  таку  незвичайну подорож! Малим я не раз благав бога Шіву привести
мене  у  світ  чудес,  і  він, здається, таки зглянувся на моє благання і покаже
мені ці чудеса.
Чан  так  весело  сміявся,  що  в  нього  сльози  набігли  на  очі. Витираючи їх
хустинкою, він сказав:
- Ми збудимо цю країну від сну і покажемо їй шлях до прогресу!


Розділ IX
ВІД КАЇРА ДО ГОЛКОВОЇ ГОРИ

Ми  згаяли  в  Каїрі  близько трьох тижнів, щоб підготуватися до подорожі. І ось
нарешті  ми  разом з носильниками-арабами та суданцями - пливемо по Нілу широким
плоскодонним човном.
Колись,  за  ведицької  доби,  індійські  пустельники  справляли  свої релігійні
відправи   на   берегах  ріки  Сарасваті;  отак  само  священні  береги  Нілу  з
давніх-давен  були  центром  духовного й громадського життя стародавніх єгиптян.
Ніл  і  досі  називають душею Єгипту. Мені важко знайти слова, щоб описати красу
цього  єгипетського  Гангу.  Багато  втратив  той, кому не доводилось милуватися
берегами  Нілу:  це один з найкращих і найдивовижніших пейзажів у світі. Чудовим
садом   здавались   фінікові  пальми,  що  стояли  над  водою.  Інжирні  дерева,
розкинувши  над  гарячим  піском  свої  густі  крони,  кликали  нас  відпочити в
прохолодному затінку. То на тому, то на другому березі ми бачили пам’ятки  стародавньої  культури:  напівзруйнований храм, стіни розкопаного давнього
міста,  величезного сфінкса, піраміду або колону. А навколо простелилась безкрая
пустеля,  і  тільки  зрідка  десь  у далині, як марево, зеленіла оаза. Ми бачили
каравани  верблюдів;  вони  поважно  ступали  один  за  одним  по сипкому піску.
Багрове полум’я  призахідного  сонця, повне чарів небо над пустелею, яскраві зірки над головою
- хіба ж можна забути це все?
Часом  страшні  голі  скелі  так близько підступали до берегів ріки, ніби хотіли
задушити  нас.  А  тільки-но  ми  підпливали  до  цих  скель,  навколо нас зразу
здіймались   бурхливі   ревучі   хвилі.  Не  раз  шлях  перегороджували  пороги,
намагаючись не пустити нас в глиб Африки, у пекуче верхів’я Нілу.
Так, це була дивна подорож! Мало кому припадає таке щастя, яке припало нам.
У  Хартумі  капітан  Дхірендра роздобув два невеликих човни; ми мали пливти ними
далі вже по річці Собат і його притоках.
Ми  заздалегідь  обміркували  весь  маршрут  і знали, що до села Аджак дорога не
буде   важка.   Зате   далі  починалась  місцевість,  де  ще  ніколи  не  ходили
мандрівники.  На  карті  Шівнатха  Джаухрі  позначено  село  Нівак,  а перед ним
водоспад.  За  селом  у  ріку  Собат  з  південного  заходу  вливалася безіменна
притока;  кілометрів  через  шістдесят річище притоки повертало під прямим кутом
на південний схід.
Біля  закруту  ріки  ми  побачимо  Голкову гору - Шівнатх згадує про неї в одній
своїй  записній  книжці.  Саме  звідси  починається  перехід  через  пустелю. Ми
одностайно  вирішили,  що  від  цього  місця  нашу  експедицію  очолить  капітан
Дхірендра, а ми під його керівництвом підготуємо все потрібне.
Капітан  Дхірендра  вибирав  місця  для  відпочинку  і дбав про їжу. Він уставав
перший, лягав останній.
Дхандас  теж  працював не покладаючи рук. Коли треба було подолати швидку течію,
він разом з носильниками брався за кодолу і тягнув човен.
Навіть  я  старався  допомогти, але я такий кволий, що з мене користі було мало.
Крім того, пам’ятаю,  ще  ми  не  дійшли до гирла Собату, як я вже став відчувати втому, а коли
досягли  ріки,  то  вже  на  третій  день  у мене почалась лихоманка, і довелося
ковтати хіну.


Пан  Чан  не  спав  цілими  днями  і не зважав на палюче сонце. Я помітив у цієї
незвичайної  людини  ще  один  дивний  хист:  Чан  завжди міг заснути тоді, коли
вважав  за  потрібне. Якщо роботи в нього не було, він весь час спав, а зате міг
і  працювати кілька діб підряд, не склепивши очей. Він сам казав не раз: “Навіщо
спати,  коли є робота?” Або: “Чого ж не поспати, коли робити нічого?” Може, це й
слушно,  але  не  кожен  здатен  так  робити.  Чан  був  надзвичайно  здоровий і
витривалий,  через  це  він,  очевидно,  й  міг  спати  цілу  добу або, навпаки,
працювати кілька діб підряд, не засинаючи ні на хвилину.
Я  не  хочу  наводити  на  вас нудьгу, докладно описуючи нашу подорож по річках;
розкажу тільки найцікавіше.
Ми  були  в  Екваторіальній  Африці,  за кілька тисяч кілометрів від Каїра. Ріка
швидко  линула повз майже голі береги. Опівдні сонце стояло просто над головою і
так  нестерпно  палило, неначе хотіло спопелити все живе. До піску не можна було
доторкнутися.  Спека  не меншала до ночі, а від заходу до сходу сонця нас мучили
комарі  й  москіти,  і  вранці  ми  прокидалися  з  напухлими  обличчями. Усі ці
злигодні Чан сприймав легко і тільки посміхався з нас, сидячи на носі човна.
Ми  піднімались  угору  проти  течії  і нарешті опинились у місцевості, порослій
лісами;  в  лісах  була сила-силенна різної звірини. Ніколи ще не бачив я такого
збіговиська  птахів.  Гомінливими  колоніями  по кілька тисяч штук у кожній вони
вкривали  поспіль  усі  острови  на  річці.  Я не природознавець, а проте пізнав
серед  них фламінго, священного ібіса та чаплю-молотоголовця. По берегах бродили
зграї  шакалів;  одного  разу  я  бачив,  як серед них опинився дикий кабан; він
шалено кинувся на ворогів і розігнав їх своїми довгими страшними іклами.
Ніколи не забуду ночі, коли я вперше почув лев’ячий  рик.  Мені  здалося,  що  звір  десь  зовсім близько від нас. Тремтячи від
страху,  і  я  збудив  Чана  -  він  спав  поряд  зі  мною. Чан схопився, присів
навпочіпки  і  став  прислухатись, напружено вдивляючись у пітьму своїми навскіс
поставленими  очима.  Я  дивився  на  його  кругле обличчя з трохи розкритим від
напруження ротом і чекав відповіді. Нарешті Чан кивнув головою.
- Так, це справді лев, - спокійно сказав він, ліг і зразу ж заснув.
А  в  мене  мороз  ходив  поза  спиною.  Я  весь  тремтів  і почував, що ось-ось
знепритомнію.  І  раптом  я  побачив,  що  до  мене  наближається  чорна тінь. З
переляку я не міг ні ворухнутись, ні закричати.
Тінь  підійшла  зовсім  близько,  і,  коли  місяць освітив її, я пізнав капітана
Дхірендру,  його  цапину борідку й орлиний ніс. Капітан ішов скрадаючись, низько
прихилившись до землі; в руках у нього була мисливська рушниця.
Він нечутно зник у лісі. Незабаром нічну тишу розітнув постріл.
Із  близьких  заростів  знялася хмара птахів, і водночас рев струсонув повітря і
покотився луною далеко навколо. То заревів перед смертю лев.
Наш  табір  загомонів, зашумів. Араби голосно кричали, суданці бігали туди-сюди.
І от із лісу вийшов Дхірендра з рушницею під пахвою і з сигарою в зубах.
Дхірендра  -  досвідчений  мисливець,  але  такого  успіху ще ніколи не мав. Він
сказав нам на другий день, що дуже хотів би послати лев’ячу шкуру до туристського клубу - там усі були б дуже здивовані.
Через  кілька днів після зустрічі з левом ми підпливли до села Аджак. Тут жителі
гостинно  зустріли  нас. Вони не радили нам іти далі на південь і сказали, що по
той бік пустелі живе численне й дуже плем’я. Більше ми нічого не могли дізнатись у них про країну, яка лежала перед нами.
Покинувши  Аджак, ми попливли далі в цей дикий лісний край. Річка ставала дедалі
вужча, течія чимраз швидша, і тепер уже нам усім доводилось тягти кодолу.
Я  ніколи  не забуду цю частину шляху. Ноги в мене напухли, і важко було зробити
й  крок.  На  руках  ми  намуляли  мозолі,  а  плечі натерли кодолою до крові. Я
знесилився,  але  старався  не  піддаватися втомі, і товариші захоплювались моєю
мужністю і витримкою в ці тяжкі дні.
Тоді  ж  я помітив ще одну чудову рису у Чановій вдачі. Хоч він працював і вдень
і  вночі, однак завжди був веселий і підбадьорював нас, запевняючи, що тепер уже
недалеко до села Нівак, про яке ми читали в записних книжках Шівнатха Джаухрі.
Ми  пливли  вже  не річкою Собат, а одною його притокою; її ви не знайдете ні на
якій карті. Навколо простелилась нерівна, горбкувата місцевість, зовсім гола.
Ми  знали,  що  перед селом повинен бути водоспад. Тож уявіть собі нашу радість,
коли  однієї  місячної  ночі  ми, помалу пливучи, раптом почули попереду шум від
падіння води.
Ми  підвели човни до водоспаду і витягли їх на берег, а речі склали осторонь від
води.  Після  того  ми з капітаном Дхірендрою подалися до села Нівак - воно було
зовсім  близько.  Дуже  важко  було  домовитися з жителями, які майже не уявляли
собі,  що  таке одежа. Тубільці злякались, побачивши нас, хоч, треба признатися,
мене вони налякали ще більше.
Капітан,  не вагаючись, сміливо підійшов до юрби людей. Я спробував поговорити з
ними  арабською,  потім  деякими іншими місцевими мовами, але виявилось, що вони
нічого  не  розуміють. Тоді Дхірендра надумав порозумітися з ними на мигах - він
досконало вмів це робити.
Ми  подарували  тубільцям  кілька разків намиста із штучних перлів і цим здобули
їхню  прихильність.  Потім  у супроводі цілої юрби їх пішли до річки і всі разом
перетягли наші човни.
Згадуючи  ці  важкі  дні, я чимраз більше дивуюся з самого себе. Ми йшли в село,
добре  розуміючи,  що  наражаємось  на  небезпеку,  і  все-таки я опанував себе.
Капітан  Дхірендра  не  раз  зустрічався  з  багатьма  африканськими племенами і
попередив  мене,  що  ніяк  не можна виявляти перед ними свій страх; а коли вони
побачать,  що  ви  зовсім  не  боїтесь  їх,  то  відчуватимуть  до  вас повагу і
задовольнять кожне ваше бажання.
Ми  згаяли  кілька  годин,  поки  перенесли  речі  й  човни.  На  другий день ми
дозволили  собі  відпочити і встигли заприятелювати з тубільцями, які всім селом
- і дітлахи і дорослі - прийшли подивитися на нас.
Від  села  Нівак  починався останній етап нашої подорожі річкою, яка текла тепер
вузькою,  глибокою  ущелиною.  Тягнути  човни кодолою стало ще важче. Місцем, до
якого  ми  ще  могли  добиратися  човнами,  була  Голкова гора. Особливо прагнув
дістатися  до  цієї  гори я, бо почував, що в мене вже ненадовго вистачить снаги
на таку важку роботу. Крім того, і сама ця гора була цікава мені як пам’ятка  староєгипетської  культури.  Я  сподівався знайти на ній які-небудь написи
або малюнки, подібні до тих, що зроблено на голці в Лайопетрі.
Якогось  ранку ми несподівано вихопилися з ущелини і побачили просто перед собою
Голкову гору. Я мало не заплакав з радості.
Ми  вже  пересвідчились,  що  ШІвнатхові  можна  вірити:  етапами  нашого  шляху
послідовно  були,  як  і  зазначено  в  його  записних  книжках, Аджак, невідома
притока,   водоспад  і  село  Нівак.  Але  найпереконливішим  доказом  того,  що
Серафісова  гробниця  й  місто  Мітні-Хапі справді існують, була для мене голка,
висічена в горі “у формі моркви”, - так написав Шівнатх.
Ми  переночували  на  березі навпроти Голкової гори і насилу дочекалися ранку. О
сьомій  годині  ми  з  Дхандасом  переправились  через ріку і зійшли на гору. На
жаль,  піщані  бурі  немилосердно  знищили  всі  написи,  і  я  дивувався, як ще
збереглася до нашого часу, через стільки століть, сама голка, висічена у м’якій породі.
Від  гори  нам  треба  було  йти просто на південний захід. Ми знали із записної
книжки  та  з  карти,  що  до  пустелі доведеться добиратися горяною місцевістю,
порослою  чагарником. Далі прослалась пустеля, позначена на карті словами: “Тут,
у цій країні пісків, сонце палить, як піч”.
Тепер  ми  мали  покинути  річку  й  подорожувати  далі  сушею.  Там, попереду -
спадкоємець  стародавньої цивілізації, місто Мітні-Хапі з Серафісовою гробницею,
де  заховано неоціненні скарби. Але між нами і цим містом - метою нашої подорожі
-  лежить  страшна безкрая пустеля. Вона пашить нестерпним жаром, а ми не знаємо
навіть,  де краще переходити її. Якщо ми припустимося хоч найменшої необачності,
пустеля  поховає  нас у своїх безмежних просторах. Зброю та інше майно, потрібне
в  дорозі,  нам  доведеться  нести  на  собі.  Даремно  шукали  ми в Шівнатхових
записних  книжках  якусь  згадку  хоч про одне джерело в пустелі: там не було не
тільки  колодязя  або  оази, а навіть маленького клаптика землі з рослинністю. І
що більше думали ми про цю подорож, то страшніша і важча здавалася вона.
Найстійкіший  серед  нас був капітан Дхірендра, і ми чекали його вказівок. Перші
два  тижні  біля Голкової гори капітан докладно обмірковував план переходу через
пустелю.
Наші  носильники, араби й суданці, рішуче відмовились Іти далі. Вони наслухались
у  селі  Нівак  багато  вигадок  і тепер, налякані всякими страхіттями, вимагали
негайно  відпустити  їх. Дхірендра запевнив їх, що ми підемо через пустелю самі,
і  тільки  попросив  наостанку  допомогти  нам, а тоді вони можуть узяти човен і
повернутися додому.
Після  того  капітан  два  дні  полював  у сусідніх горах і щовечора приносив по
кілька  тушок  карликових  антилоп.  Оббілувавши їх, він сушив шкури і шив з них
невеликі  мішки-бурдюки.  Я  здивувався,  побачивши, як вправно орудує Дхірендра
голкою.
Ми  наповнили  водою  з  річки  шість  бурдюків,  і Дхірендра, Дхандас та чотири
суданці понесли їх у напрямку до пустелі.
їх  не  було  три  дні,  і  ми  з  Чаном  весь цей час просиділи в таборі. Я вів
щоденник  і вивчав далі голку. Я помітив на ній багато цікавих деталей і зразу ж
змалював  їх.  А  Чан  увесь час спав на березі річки, розкинувши ноги й склавши
руки  на  животі, наче ніяка небезпека нам не загрожувала. Сказати правду, я був
про це Іншої думки.
На  четвертий  день  повернув  з  пустелі  Дхірендра з своєю групою. Капітан був
задоволений  наслідками  цього  походу.  Дійшовши до пустелі, вони закопали біля
підніжжя  останньої  гори  один  мішок  з водою, а воду з другого мішка випили й
залишились  ночувати.  На  другий  ранок,  тільки-но розвиднілось, вони рушили в
глиб  пустелі  з  чотирма  бурдюками. Дхірендра йшов весь час з компасом у руці,
щоб  не  заблудити.  Опівдні  вони поклали на землю третій бурдюк і насипали над
ним  горбик  з  піску,  щоб  потім  легше було знайти це місце. Пройшовши звідти
чималу відстань, вони пізно вночі закопали четвертий бурдюк, випили воду з п’ятого  і  повернули  до  табору  з  шостим  бурдюком.  Води  з  нього  вистачило
ненадовго.  Знемагаючи  від  спраги,  вони  дісталися нарешті до нашої стоянки і
жадібно стали пити воду просто з ріки.
Другий  похід капітана Дхірендри був ще важчий за перший. Цього разу вони ходили
чотири  дні. Вирушили з табору раннім-рано, йшли значно швидше, ніж того разу, і
надвечір  дістались до гори, біля підніжжя якої закопано перший бурдюк. Там вони
не  зупинилися,  а  пішли  далі  і о восьмій ранку прибули на місце, де закопано
другий  бурдюк з водою. Отже, вони в страшну спеку йшли безупинно двадцять шість
годин, не взявши в рот ні краплини води. Тут вони розв’язали  один  бурдюк,  випили  всю  воду  і, знеможені, впали долілиць на гарячий
пісок, не звертаючи уваги на палюче сонце.
Дхірендра  й  Дхандас засмалились, стали зовсім чорні. Спека далася взнаки і їм,
і  суданцям, що теж несли мішки з водою. Увечері вони рушили далі, але заблудили
і дійшли до місця, де закопано третій бурдюк, коли сонце вже давно зійшло.
їх  мучила  спрага,  і  вони  випили  воду  з  двох  бурдюків.  Далі йти суданці
відмовились.  Тоді  капітан  Дхірендра  взяв бурдюк води і пішов сам один. Пізно
вночі  він  закопав  його  в  пісок і на восьму годину ранку повернувся до своєї
групи.  Треба  було  йти  до  табору.  Щоб не гаяти часу, вони зразу ж, у спеку,
пішли  назад  по  своїх  слідах.  На  дорогу в них залишалось тільки два бурдюки
води.  Один  вони  випили  ще  в  пустелі, а другий - біля підніжжя гори, звідки
починалась  пустеля.  Вони  були  страшні, коли повернулись до табору: почорнілі
обличчя, запалі очі, розпухлі губи - ну просто наче з того світу прийшли!
На  другий  день  наші  носильники  стали  просити  капітана  Дхірендру, щоб він
одпустив  їх.  Ми  заплатили все, що належало, та ще й розвантажили один човен і
віддали  їм.  Щасливі  й  радісні,  носильники  подались  додому.  Швидка  течія
підхопила човен і понесла до далеких, дорогих їм берегів Нілу.


Розділ X
У КРАЇНІ ПІСКІВ

Я  з  жахом  думав  про  наше становище. Ми були в Центральній Африці, за тисячі
кілометрів  від  цивілізованого  світу.  Якби  з  нами  скоїлося  лихо, ніхто не
допоміг  би нам - ми не .могли б навіть сповістити про себе. Часто вночі мені не
спалось,  і  я  думав про те, які нещастя можуть спіткати нас у цьому безлюдному
місці.   Звичайно,   ні   Дхірендра  з  Чаном,  ні  Дхандас  не  дозволяли  собі
замислюватися над цим.
У  нас  було кілька великих мішків. Ми склали в чотири найміцніші з них патрони,
аптечку,  деякий посуд, харч, уславлену капітанову скриньку із скляними очима до
опудал птахів та звірів, Чанову - з різним дріб’язком,  та  багато  інших  речей,  як-от, скажімо, бінокль і компас, - Дхірендра
вважав,  що ці речі дуже потрібні нам. Записні книжки Шівнатха Джаухрі мав нести
Дхандас, карту - капітан Дхірендра (він узяв на себе обов’язки  провідника),  а жука-скарабея доручили мені. Крім того, ми приготували три
бурдюки з водою, але мені, на жаль, не дали нести жодного.
І  от  одного вечора наш загін на чолі з Дхірендрою вирушив у небезпечну дорогу.
Напевне, ми скидалися на в’ючаків.
Коли  зійшло  сонце,  ми були ще в горах і Дхірендра звелів стати на відпочинок,
бо  йти  далі  під  пекучим сонцем було б нерозумно. Попоївши рису, ми з дозволу
капітана випили трохи води.
Тільки-но  повечоріло,  ми  знову знялися з місця і години за дві до сходу сонця
дійшли до підніжжя гори, за якою починалася пустеля.
Ніколи  не  забуду  картини,  яка постала перед нами. Круглий місяць заходив над
пустелею,  і  вона  скидалась  на  величезне  вогненне  море.  А  позад  нас уже
палахкотіла зоря.
Звичайно  зоря  приносить із собою радість і надію, але того ранку вона породила
в  мене  тільки  нові тривожні думки. На південь і на захід, скільки сягало око,
простелилась  безкрая  піщана  рівнина,  де  не  було  ні горбка, ні деревця, ні
струмочка - нічого, крім червоного гарячого піску.
Даремно  я  дивився  вперед  - хотілося побачити шлях Сидячих Писарів, що веде в
місто  Мітні-Хапі,  а  не це жахливе безбережне піщане море: воно здавалося мені
країною розпачу й смерті.
Ми  побули  тут  до  світанку, бо поночі ніяк не могли знайти місце, де закопано
перший  мішок  з водою. Аж коли розвиднілося, ми його розшукали, взяли з собою і
зійшли  в  яр, куди не досягало сонячне проміння. Капітан Дхірендра дозволив нам
трохи випити води, і вона здалась нам дуже доброю, хоч була зовсім тепла.
Увечері  ми  вже  йшли  пустелею.  Місяць  освітлював сліди, що їх залишили наші
супутники під час попередніх двох походів, і ми не боялися заблудити.
Іти  пустелею було важко. Ноги грузли в піску по кісточки. Зрідка ми зупинялися,
щоб  перевести  дух  або  перекласти вантаж з одного плеча на друге, і знов ішли
далі,  знемагаючи  від  спраги: капітан суворо заборонив нам пити воду. Пісок за
день так нагрівався, що навіть опівночі до нього не можна було доторкнутися.
Ми  легко розшукали місце першої стоянки і, викопавши з піщаного горбка бурдюк з
водою, випили з нього половину й лягли, щоб виспатися перед новим переходом.
Збудило  нас  гаряче  сонячне  проміння,  від якого ніде було сховатися. Пустеля
справді  скидалась тепер на добре напалену піч. Я лежав знеможений та безсилий і
навіть  не  міг  заснути  в  таку  нестерпну  спеку.  До  того  ж  у  піску була
сила-силенна всяких комах, і вони страшенно дошкуляли нам.
Я  хотів  хоч  трохи задрімати, але сонце світило просто в обличчя, і здавалось,
ніби очі хтось випікає розпеченим залізом.
Води  Дхірендра  нам  не  давав; поки ми не дійдемо до останнього мішка з водою,
закопаного  в  пустелі,  не  можна  починати  тих трьох бурдюків, які ми несли з
собою.  Чи довго ще до нього йти, він і сам певно не міг сказати. Наше становище
було  дуже  тяжке.  Я  вже  мало вірив, що наш перехід через пустелю закінчиться
щасливо,  і дедалі частіше замислювався: чи вдасться нам подолати всі труднощі і
дістатися  живими  до  величезних  статуй і шляху Сидячих Писарів, чи, може, нам
судилося загинути в цих мертвих, страшних пісках.
Коли  зайшло  сонце,  нам  було дозволено допити воду з початого бурдюка; хоч як
вона  нагрілась,  але  все-таки  трохи  гамувала спрагу. Дхірендра попередив, що
сьогодні  вночі  доведеться  зробити великий перехід, а на це треба буде великої
сили й витримки.
Коли  спека  трохи  зменшилась,  наш  загін  вирушив  у  дорогу. Ми йшли низкою:
попереду  -  Дхірендра,  далі Дхандас, за ним - я, а останній - Чан. Я старався,
як  тільки  міг,  щоб не відставати од товаришів. Дхірендра, стежачи за слідами,
ступав  широким  кроком і кілька разів навіть починав наспівувати якусь пісню. А
мені  було не до співів - навіть слухати було важко. Часом я вже думав, що от-от
упаду на гарячий пісок, і мене обіймав страх.
Але  я  поклав  собі  не  виявляти  ляку:  головне  в нашому становищі - воля до
перемоги.
Об  одинадцятій  годині  ночі  ми  дійшли  до  чергового  бурдюка.  Я сподівався
відпочити,   коли  раптом  був  приголомшений  наказом  Дхірендри  йти  далі  не
зупиняючись.
Тепер  ми  несли вже не три бурдюки, що були з самого початку, а чотири. Капітан
Дхірендра  взявся  сам  нести четвертий. Хоч я дуже стомився і почувався погано,
але  не  міг  погодитись, щоб Дхірендра ніс ще один бурдюк: адже всі, крім мене,
вже мали по одному.
Та  я  не  зважив  своєї  сили.  Хоча ніч була не дуже гаряча, я, пройшовши яких
півгодини, почав заточуватися, мов п’яний. Зірки в небі застрибали, високу постать Дхірендри запнула імла...
Я  вже ладен був у знемозі впасти на землю, побажати товаришам щасливої дороги і
просити  їх  покинути  мене тут, якщо мені судилося загинути в цій пустелі, коли
раптом відчув, що хтось зняв з мого плеча бурдюк.
-  Пробачте,  професоре,  -  почув  я голос Чана, - ви дуже стомились, і цю воду
понесу  я.  Викиньте з голови всякі страхіття, думайте тільки про те, що рано чи
пізно  ми  досягнемо  своєї  мети,  і  сміливо  йдіть  уперед.  Головне  зараз -
витримка, і ми все подолаємо.
Мені  несила  було  заперечувати,  і  я  дозволив  узяти  мій  вантаж. Ми обидва
розуміли, що цим вчинком він рятує мене від смерті.
Сонце  зійшло,  а  ми ще не відпочивали. Тепер Дхірендра вів нас тільки по своїх
слідах.  Нам  пощастило  -  погода весь час стояла безвітряна. Коли б повіяв хоч
легенький вітерець, він би зразу замів сліди на піску, і ми могли б заблудити.
Нарешті  ми  дійшли до четвертого-останнього закопаного в пустелі бурдюка. Сонце
висіло  в  небі  і  нещадно палило. З дозволу Дхірендри ми, мов голодні вовки на
здобич, накинулись на бурдюк, поспішаючи вгамувати згагу.
Цей  день  був такий самий, як і попередній. Комашня, спрага, болісне безсоння і
жахливе  сонце,  яке доводило нас до нестями... Затуливши від сонця очі, я довго
дивився  на південний захід, намагаючись побачити в далині обриси гори. Даремно!
Попереду  не  було  нічого,  крім  одноманітної  піщаної рівнини, і я з надією і
страхом  подумав  про  завтрашній  день.  Якщо ми й після наступного переходу не
побачимо гори, то це буде для нас смерть.
Коли  вірити  карті,  ми  пройшли вже половину дороги. Однак Шівнатх Джаухрі міг
накреслити  карту  пустелі  не  зовсім  точно в масштабі, як і декотрі інші свої
карти.  Тоді нас чекає неминуча смерть. Високо над нами кружляв у повітрі яструб
-  єдина  ознака  життя в цих місцях. Незмінний супутник смерті наперед смакував
бенкет.
Дхірендра  передбачливо  дозволив  нам  поспати кілька годин після заходу сонця.
Вдень  ми  ніяк  не  могли  заснути  через  спеку,  і  якби  капітан  не дав нам
перепочити  перед новим переходом, то я не пройшов би й півгодини. Сон підкріпив
нас, ми випили решту води з бурдюка і о першій годин ночі рушили далі.
Я  дозволив  Чанові  забрати  в  мене весь вантаж: я так почував себе, що було б
нерозумно  опиратись.  У  нас  залишалось чотири бурдюки з водою, а ми навіть не
знали,  скільки  нам  ще треба пройти. Все це скидалось на якусь одчайдушну гру,
тільки  тут  ми  важили своїм власним життям. Та коли я дивився на Дхірендру, то
бачив  у  його  очах  задоволення - мабуть, такі випробування йому до смаку. Він
належав  до  тих  людей,  котрі  все  життя бавляться із смертю й небезпекою, як
штукар з кинджалом та шаблею.
Рано-вранці  Дхірендра  дозволив  зупинитися  на  відпочинок.  Трохи  вгамувавши
спрагу,  ми  полягали  на  пісок,  міцно  заснули  й спали кілька годин. А потім
почалася така спека, що про відпочинок годі було й думати.
Увечері ми рушили далі і пройшли за ніч кілометрів десять-п’ятнадцять.  О  третій  годині  ночі  ми  зупинилися,  щоб  хоч  трохи  поспати й
відпочити, поки сонце підіб’ється  вгору.  Того  ранку  ми випили воду з бурдюка, що його Чан забрав у мене.
Чанові  було  нелегко,  я бачив це. Він за ці дні дуже схуд, в очах зник веселий
вогник, а самі очі позападали.
За  дальші  три  дні  не  сталося  нічого нового. Як і раніше, ми йшли всю ніч і
частину  ранку. Води Дхірендра давав нам зовсім мало, і від невгамовної спраги в
мене весь час ніби щось кололо в роті.
Що  далі  заходили  ми  в  глиб пустелі, то дужче палило сонце. Спершу ми випили
воду  з  Чанового  бурдюка,  потім  -  з  Дхандасового,  і  на шостий день у нас
залишився  тільки  один  - той, що його ніс Дхірендра. Порожні бурдюки ми кидали
на пісок, і вони лежали там, мов віхи пройденого шляху.
Тепер  ми  повинні  були  зробити останнє, нелюдське зусилля. О третій годині ми
рушили  далі,  хоч  сонце пекло немилосердно. Охлялі, мокрі від поту, ми чвалали
один  за  одним  страшною  пустелею.  Кожний  крок  вимагав  від нас величезного
напруження волі.
Коли  сонце  зайшло,  Дхірендра  дав  нам  по  півсклянки майже гарячої води. Ми
хотіли  відпочити,  але  наш  суворий  начальник заборонив, сказавши, що для нас
перепочинок - це смерть, і звелів іти далі.
Уночі  з  півдня  подув  теплий,  але  вологий вітер. Він зняв хмари піску, який
засипав нам очі, попадав у ніс і огидно хрущав на зубах.
Вже не пам’ятаю,  скільки  годин  ми йшли, не відпочиваючи. Я брів по піску, наче в якомусь
тумані,  не  чуючи  свого  тіла  і ні про що не думаючи, мов накручений автомат.
Здавалось, якась сила ззовні весь час штовхає мене вперед.
На  сході  зазоріло.  Тільки-но  Дхірендра дозволив нам зупинитись, ми поскидали
мішки та рушниці і впали, знеможені, на гарячий пісок.
Ніколи  не  забуду, як сходило сонце того ранку. Навколо лежала така сама мертва
піщана  пустеля,  де  не  росло  ні  травинки.  Не  вгавав  південний вітер; він
підкидав  метра  на півтора над землею дрібний пісок. Але вгорі, над цією густою
туманною  завісою, повітря було чисте й прозоре, і, коли зовсім розвиднілось, ми
раптом  побачили  на  південному заході високу стіну плато. Змучені й знесилені,
ми  не  могли  стримати радісних вигуків: то вже був кінець пустелі, до якого ми
так поривались.
Але  смерть  ще  віяла  над нами своїм крилом: вітер дедалі дужчав, над пустелею
спливала темна хмара і насувалася просто на нас.
Тільки-но  ми  встигли ковтнути трохи води, як небо насупилось і почалася піщана
буря.
Пісок  засліплював очі, набивався в рот, коли ми говорили, засипав вуха, і ми на
якийсь  час  зробились  ніби  глухонімі.  Щільно притулившись один до одного, ми
лягли і пролежали весь день.
Буря  тривала тридцять шість годин; за цей час ми випили майже всю воду. Нарешті
знову рушили; наші речі стали далеко важчі, бо в них набився пісок.
Коли  зійшло  сонце,  ми  були  вже  зовсім  близько від гори. Залишалося кілька
кілометрів,  але  ми  вже  зовсім  охляли.  Дхірендра,  який  підтримував  своїм
прикладом  навіть  таку  легкодуху  людину, як я, сам став схожий на скелет. Чан
зовсім  схуд.  Дхандас  останнім  часом  ніби збожеволів. Очі в нього вилізали з
орбіт,  і  він,  стиснувши  тонкі  губи,  подовгу  дивився вперед страшним, ніби
невидющим  зором.  І  тепер він, не звертаючи на нас уваги, дивився на стіну гір
перед  нами  і  безмовно  йшов уперед, вигнувшись, мов яструб. Він так поспішав,
неначе тікав від якоїсь небезпеки.
І  він справді тікав, тікав від смерті, від страшної, болісної смерті; її палюче
дихання  ми  всі  вже  почували  на  собі,  знемагаючи  від спраги. Ми знали, що
першої-ліпшої  хвилини  сили  наші  вичерпаються, і тоді, майже досягши мети, ми
впадемо  на  гарячий  пісок і назавжди залишимося тут, у цій страшній, нікому не
відомій країні.
Дхірендра  поділив  останню воду. Не можу без сліз згадувати цю шляхетну людину.
Коли  він  ділив  її між нами, то щоразу частину своєї пайки віддавав нам, хоч і
його  так само пекла згага. Дхірендра здатний був на всякий самовідданий вчинок,
він нічого не боявся. Це був справжній ватажок!
Наш  загін  посувався  дуже  повільно.  Ми  з Чаном відстали. Попереду всіх ішов
тепер  Дхандас.  Наче  диявол вселився в нього. Дхандас спотикався, падав, знову
вставав  і вперто прямував уперед, навіть не обертався, щоб подивитись, чи йдемо
ми за ним.


Опівдні я знепритомнів і впав у пісок.
Я  прийшов  до  тями тоді, коли Чан намагався підняти мене. Нарешті йому вдалося
зробити це, але він не проніс мене й двадцяти кроків, як сам знепритомнів.
Тепер  ми  вже  вдвох  лежали  поряд на піску, з заплющеними очима, ніби неживі.
Сонце  стояло  високо  і  обпалювало нас своїм гарячим промінням. У горлі в мене
пересохло  і  нестерпно  пекло,  язик напух і болів. Очі були запалені й червоні
від  піску, дивитись я не міг. Сонце так спалило мої руки, що найменший дотик до
них викликав гострий біль.
Я  навіть  не пробував підвестися, бо знав, що не зможу, і мовчки лежав, чекаючи
смерті.  Раптом хтось підняв мене. Я розплющив очі і побачив капітана Дхірендру.
Він  повернувся і тепер ніс мене на руках. Я не спромігся подякувати йому, але з
очей  моїх  текли  сльози,  красномовніші за всякі слова. Ніколи не забуду цього
вчинку і, скільки житиму, згадуватиму капітана з великою вдячністю.
Озирнувшись,  я  побачив позаду Чана, а далеко попереду - Дхандаса, що мав, як і
раніше, вигляд божевільного. Він не зводив погляду із статуй метрів п’ятдесят заввишки, висічених у скелях і обернених обличчям до пустелі.
Я  так охляв, що навіть не здивувався, коли побачив їх. І Дхірендра та Чан також
мовчки дивились на величезні статуї і повільно прямували до них.
Я  знав  ці  скульптури.  Ліворуч  височіла статуя староєгипетського бога Тота з
головою  священного  ібіса,  а  праворуч стояв бог потойбічного царства Анубіс з
головою  шакала.  Повітря  було  таке  прозоре, що ми чітко бачили ці незвичайні
пам’ятки стародавнього мистецтва, хоч до них було не менш як півтора кілометра.
Ось  і  капітан  Дхірендра  не  витримав і впав на землю. Чан дійшов до нас і на
превелику  силу  допоміг  йому підвестись. Я розумів, що мушу йти сам, бо Інакше
Дхірендра  й  Чан  понесуть мене, та коли й вони знеможуться і впадуть, нас ніщо
вже  не  врятує.  Великим  напруженням  волі  я  примусив  себе  встати,  і  ми,
підтримуючи  один одного й низько похиливши голови, почвалали по гарячому піску.
Про Дхандаса ми зовсім забули, а він на цей час уже дійшов до статуй.
І  враз ми почули попереду глухий зойк. Ми підвели голови й побачили, як Дхандас
високо підніс руки вгору і хряснувся на землю.
Ми  не  встигли  підійти,  як він підвівся сам, шпурнув додолу мішок та зброю і,
хитаючись, як п’яний, рушив далі. На нас він не оглядався.
Біля  підніжжя  гори  він  знову  впав,  але цього разу вже не зміг підвестися і
поліз  рачки. Ми підійшли до того місця, де Дхандас кинув свої речі, полягали на
землю і злякано дивились, як він видирався східцями, видовбаними у скелі.
Він  зник  з  очей, і ми не бачили його, мабуть, з годину. І раптом ми вперше за
дві доби почули голосний вигук. Дхандас кричав нам з гори:
- Вода! Я знайшов воду! Ми врятувались!
Дхірендра  встав,  нелюдським зусиллям добрався до сходів і зійшов на гору. Ми з
Чаном  почвалали  за  ним,  якось добрели до підніжжя гори й попадали. Незабаром
повернувся  Дхірендра  з  кухлем  води.  Холодна  вода  здалася нам божественним
напоєм  і влила в нас життя, надії, силу, мужність. Ми подолали жахливу пустелю,
і тепер уже ніякі труднощі нам не були страшні і не могли спинити нас.


Розділ XI
ШЛЯХ СИДЯЧИХ ПИСАРІВ

Ви,  напевне, здивуєтесь, почувши, що на горі була вода, коли внизу простелилася
безводна  пустеля.  Однак причина цього явища дуже проста. У пустелі пісок лежав
на  твердих  породах, що не пропускали ґрунтової води. Вершина гори складалася з
таких  самих твердих порід, але трохи нижче, на схилі, оберненому до плато, ішли
м’які,  пухкі  породи. Крізь них, за двісті метрів од вершини, пробивалося джерело
чистої студеної води.
Ми  добралися  до  струмка,  полягали  на  живіт і, наче кози на водопої, почали
жадібно хлебтати воду.
Відколи  наш загін відійшов од ріки, ми вперше побачили воду, крім хіба тієї, що
несли  на собі в бурдюках. Та й тоді, коли наш табір стояв ще на березі ріки, ми
розташовувались  якнайдалі  від  води,  бо  над рікою кружляла сила-силенна мух,
комарів  та  москітів.  Ще  з  Шівнатхових записних книжок ми знали, що в долині
ріки  Собат  є  особливий  вид  мух,  нешкідливих  для  людини,  але здебільшого
смертельних  для  великої  худоби - для корів, буйволів і коней. Тому ми поклали
собі  не  їхати  через  пустелю верблюдами, та вони навряд чи й витримали б таку
довгу дорогу на південь.
Ми  напилися  досхочу  холодної води, полягали в густому затінку дерев і зразу ж
позасинали.
Коли  зійшло  сонце, я прокинувся й побачив, що Дхірендра вже розпалив вогнище і
повісив  над  ним казанок. Незабаром прокинулись і Дхандас та Чан. Ми всі втрьох
подались  до  струмка  і  з насолодою покупалися вперше за багато днів. Сніданок
був  уже  готовий,  коли  ми  повернулись.  Нас не довелося довго запрошувати до
“столу”.  Ми  вийняли  з  мішка  ковдру, розстелили її під густим шатром дерев і
почали  жадібно  їсти.  Навряд чи ви зможете уявити собі, які добрі були коржі з
рису, що їх приготував здатний до всього капітан!
Ми  наїлися  вдосталь  і  почали  роздивлятися  навколо. Не забуду ніколи, як ми
раділи,  опинившись  після  безводного  вогненного  пекла  в райській країні, де
росли  веселі  зелені  гаї,  стелилися луки з високою соковитою травою і повівав
свіжий  вітерець.  Дзюрчання струмочка здавалось нам солодшим від співу небесної
лютні.
Під  нами  далеко  на північ простяглася страшна мертва пустеля з гарячим жовтим
піском,  а  на  південь  лежала  чудесна  країна  із зеленою травою та могутніми
деревами.  Повітря тут було таке чисте й прозоре, що здавалось, ніби гори зовсім
близько.  Скрізь  височіли  пагорки,  порослі  зеленню;  на  їхніх схилах лежали
величезні кам’яні  брили.  Невеликий  струмок,  що  починався  від  нашого  джерела, біг униз,
зливався  з  іншими струмками і біля підніжжя гори вже ставав річкою; вона текла
долиною кудись далеко на південь.
Метрів за чотириста від нас стояли дві кам’яні  триметрові  статуї, обернені обличчями одна до одної. Я зразу попрямував до
них,  щоб  краще  роздивитися. На вигляд вони не відрізнялись від статуй сидячих
писарів  із  Саккари. Час і дощі дуже зіпсували статуї, стерли риси їхніх облич.
Кожний писар сидів на постаменті і, схрестивши ноги, тримав на колінах папір.
Попереду,  скільки сягало око, стояла сила-силенна таких скульптурних пар метрів
за  чотириста  одна  від  одної.  Подвійний  ряд  статуй ішов далеко на південь;
величезні кам’яні  писарі поступово меншали, ставали ледве примітні і нарешті зовсім зникали з
очей.
Безсумнівно,  це  ті  самі статуї, що про них писав Шівнатх, а цей шлях веде від
сходів просто в Мітні-Хапі.
Мене  охопила  невимовна  радість. Хоч ми відпочивали тільки одну ніч, але я вже
встиг  забути  всі  попередні страждання і зовсім не думав про небезпеку. Коли б
ми  відкрили  тільки шлях Сидячих Писарів, уже саме це мало б не менше значення,
ніж дослідження Марієта [23 Марієт О. - відомий  французький  єгиптолог  XIX  століття,  який  усе  своє життя присвятив
археологічним дослідженням в Єгипті.],  а ми ж і не починали ще подорож по країні стародавньої цивілізації. З великою
цікавістю  дивився  я  на  темні  пасма  гір  на  півдні і був певний, що там ми
побачимо місто Мітні-Хапі з Серафісовою гробницею.
Весь  день  ми  відпочивали в живлющому затінку дерев, і я розповів товаришам за
свою  мрію,  що  завела мене дуже далеко від дійсності. Я не думав про труднощі,
що  спіткають  нас,  а  уявляв  собі,  як  ми вчотирьох урочисто й радісно йдемо
шляхом  Сидячих  Писарів під звуки сурм та барабанів, як колись не раз проходили
ним   стародавні   єгиптяни.   Мені   дуже   хотілось  на  власні  очі  побачити
староєгипетське  місто,  якому  вже  минуло  не одне тисячоліття. Інших бажань у
мене не було.
Дхірендра  був  не  мрійник,  як  я,  а  практична  людина; коли я закінчив свою
фантастичну  розповідь, він звернувся до мене з іронічною усмішкою, і його слова
зразу охолодили мене.
-  Дорогий  професоре, - сказав він, - ви говорите так, ніби ми їдемо в гості до
тестя.   А   я   зовсім  іншої  думки  і  вважаю,  що  саме  звідси  починається
найнебезпечніша частина нашої подорожі.
Переді  мною  враз  постали  всі  страхіття,  яких  ми  зазнали  в  пустелі, і я
жахнувся:
- Найнебезпечніша?
-  Так,  професоре,  -  підтвердив Дхірендра. - Зараз не час літати в хмарах. Ви
захоплено  розповідаєте  про дві величезні скульптури, висічені в горах, або про
сидячих  писарів,  а  зовсім  не  думаєте  про те, що перед нами лежить населена
країна.
- Населена? - розгубився я. - Боже мій! Я ж зовсім забув про це!
Дхірендра мовчки кивнув і подав мені свій бінокль.
-  Гляньте-но  в  бінокль  і  покиньте  свої химери, - порадив він. - Подивіться
уважніше на цю ще не знайому нам країну.
Я  глянув  у бінокль на далекі гори й долину, що стелилась перед нами. Подекуди,
особливо  по  берегах  ріки,  видно було невеликі поля, засіяні, мабуть, ячменем
або пшеницею; поблизу них паслась худоба.
- Атож, тут і справді живуть люди, - сказав я, повертаючи бінокль Дхірендрі.
- А будинки ви бачили? - спитав Дхірендра.
- Ні, не бачив.
-  Значить,  ви  погано  дивились.  -  І  капітан вказав на пагорок кілометра за
півтора від нас.
Я  знову  глянув  у  бінокль  і здивувався, побачивши невеличке село. Біля хат з
очерету ворушилися маленькі людські постаті.
Я мовчки віддав бінокль Дхірендрі.
- Що ж нам робити? - спитав я.
-  Мені  здається, що найближчі кілька годин покажуть, яка буде наша доля, бо ми
ж  не  зможемо  переховуватись тут довго, - відповів капітан і подивився на нас,
неначе бажаючи почути нашу думку.
Краще  вмерти,  ніж знов іти через пустелю, подумав я, чекаючи, що скажуть інші.
Але Чан та Дхандас мовчали.
-  Ну,  добре,  -  знову  мовив Дхірендра. - Тепер настав час, коли нам особливо
треба  вірити  в  свої сили. Все, про що писав Шівнатх Джаухрі, підтвердилось, і
тому  ми  маємо  всі  підстави  вірити,  що  цей шлях веде в Мітні-Хапі, де люди
говорять  староєгипетською  мовою.  Професор  знає цю мову, може читати й писати
нею,  добре  обізнаний із звичаями, життям та одягом стародавніх єгиптян. А я не
раз  зустрічався  з  первісними  племенами  і  сподіваюсь, що зумію повестися як
треба  з жителями цієї країни, хоч про стародавню цивілізацію знаю дуже мало. Ми
не  повинні  сплохувати,  бо  за  найменшу нашу помилку накладемо головами, адже
стародавні єгиптяни, мабуть, не були надто милосердні.
- Навпаки, вони були дуже жорстокі, - сказав я.


Я  ждав, що Дхірендра додасть що-небудь, але він уже висловив свою думку і тепер
хотів  послухати,  що  скажемо  ми. Раптом Чан притулив долоню до вуха і дав нам
знак мовчати.


Розділ XII
КОЛІСНИЦЯ

Ми  почули  кінський тупіт. Чан кинувся на землю, поповз до величезного каменя і
сховався за ним. Скрадаючись у високій траві, ми теж підповзли до Чана.
Сторожко  виглянувши з-за каменя, ми побачили, як повз нас пробігла велика гієна
з  висолопленим від утоми язиком. Ми не встигли добре розглядіти її, як побачили
в  далині  щось  чорне;  воно  мчало  просто  на  нас. То була двоколісна бойова
колісниця.  На  ній стояв стрункий леґінь десь років тридцяти. Трохи нахилившись
уперед, він держав у руках поводи й лука. Він мав тільки на стегнах пов’язку з гаптованою золотом облямівкою та на шиї намисто із самоцвітів.
Колісниця  промчала  зовсім  близько  від  нас,  і я мимоволі замилувався конем.
Своєю  красою  він  міг  би  змагатися  з найкращими арабськими скакунами. Довга
грива  маяла  на вітрі, хвіст торкався копит, а голову прикрашав султан, чорний,
як і весь кінь.
Раптом   їздець   взяв   віжки   в  ліву  руку,  вихопив  стрілу  із  сагайдака,
прилаштованого  там, де в сучасних колясках роблять підпірку під ноги, і, рвучко
натягнувши  тятиву,  вистрілив  у  гієну.  Стріла із свистом розітнула повітря і
встромилась  під  ліву  лопатку  гієні.  Мабуть, вона влучила просто в серце, бо
звір,  зіщулившись  од  болю, покотився по землі, потім неприродно випростався й
завмер.
їздець  спритно  правив  колісницею,  та,  видно,  і кінь був добре навчений, бо
зразу  зупинився  мов укопаний, коли той ледь натягнув віжки. Вправний мисливець
зіскочив  на землю, підійшов до гієни, вийняв з її тіла стрілу і, кинувши здобич
у  колісницю,  повернув  коня  назад.  Кінь,  прудкий,  як  вітер, помчав шляхом
Сидячих  Писарів.  Кінський  тупіт  затих,  і  тільки  хмара сірої куряви, знята
колісницею, повільно осідала.
Ми ще довго мовчали, приголомшені тим, що зараз побачили.
-  Ну,  професоре,  тепер, сподіваюсь, ви не будете говорити, що нам не загрожує
ніяка небезпека? - порушив тишу Дхірендра.
Я  витяг  з  кишені  червону  хустинку,  витер  спітніле  чоло  і  аж  тоді зміг
заговорити.
-  Так,  капітане,  ви  правду казали... Проте як хочете, а в мене таке почуття,
ніби  я вже бачив колись оцього чоловіка. Я не раз уявляв собі, як він або інший
юнак,  схожий  на  нього,  прибічник  фараона Рамзеса чи Сеті, їде колісницею по
дорозі  з  Фів у місто Коптос, розташоване, як і Фіви, на правому березі Нілу. І
от  сьогодні,  хоч  як  це  дивно,  я,  вчений двадцятого століття, побачив його
навіч.  Це  неймовірно!.. Але хіба ж можна не вірити своїм власним очам? Вони не
могли обдурити нас.
Раптом Дхандас вказав рукою на гори й закричав:
- Там!.. Та-а-ам золото! Там Серафісове золото!
Я  знову  помітив  у нього ознаки божевілля. Здригаючись усім тілом, він дивився
кудись у далину, і його очі гарячково блищали.
Дхірендра  палив  сигару,  а  Чан, зручно вмостившись на землі і заплющивши очі,
усміхався. Я зрозумів, що він цілком поринув у свої думки.
-  Ми  не  зможемо  спуститися  в  долину  отак,  як  є,  - сказав Дхірендра, не
звертаючи уваги на Дхандаса. - Нам треба щось придумати.
- Ми повинні змінити одяг, - промовив Чан.
- Змінити одяг! А що ж ви пропонуєте нам одягти? - спитав я.
- Я гадаю, пане професоре, ви це знаєте краще за мене, - відповів Чан.
Я  намагався  збагнути  його  слова,  але даремно. Не дочекавшись відповіді, Чан
знову звернувся до мене:
-  Ану,  поміркуйте,  професоре. Мабуть, у цих людей є якісь боги. Чи не могли б
ми, вирушаючи в дорогу, прибрати їхнього вигляду?
Але я ніяк не міг второпати, куди він гне. Я знав напам’ять  весь  пантеон  староєгипетських  богів.  Мало  в  якого народу було стільки
богів,  як  у  стародавніх  єгиптян.  За  найголовнішого свого бога вони вважали
великого  Озіріса.  Його храм був більший навіть, ніж славнозвісний храм Юпітера
в  Римі,  а  влада  його сягала і на загробне царство і на цей світ. Крім сотень
богів,  яким  з  покоління  в  покоління  поклонявся  весь  Єгипет,  існувала ще
сила-силенна  місцевих  богів,  заступників  того  чи  іншого міста, оспіваних у
багатьох літературних пам’ятках,  що  дійшли  до нас із тих далеких часів. Птах був головне божество міста
Мемфіса,  у  Фівах  владарював  бог Амон, а в місті Буто - богиня Ізіда. Я почав
захоплено  розповідати товаришам різні легенди про староєгипетських богів і їхні
місця на ієрархічній шкалі, але Чан перебив мене:
-  Добре,  професоре.  Видно, у стародавніх єгиптян було чимало богів, різних на
вигляд  та  за  вдачею  і  прославлених  у народних легендах. А от скажіть, кого
зображують  оті  величезні  статуї,  витесані  в горі? Я нічого не знаю про них.
Розкажіть нам докладніше.
-  Там  витесаний  бог чорної магії, лічби, письма та мудрості, опікун мистецтва
Тот і бог загробного царства, або смерті, Анубіс, - пояснив я.
-  Ну, а коли б двоє з нас зійшли в долину у вигляді цих богів, як зустріли б їх
тутешні жителі? - спитав Чан.
Очі  в  мене  заблищали  від  радості, коли я нарешті збагнув Чанів план. І, хоч
думка, що нас може спіткати невдача, лякала мене, я захоплено вигукнув:
-  О,  мені  здається,  це  було  б  чудово!..  Стародавні  єгиптяни мали багато
спільного  з  нами,  індусами,  і,  зокрема,  вірили  в  перевтілення  душ. Вони
вважали,  що в кожної людини є душа, яка не вмирає разом з тілом. Коли б тутешні
жителі  побачили  богів,  що спустилися на землю, вони, можливо, влаштували б на
честь  їх  які-небудь релігійні відправи, але які саме - цього я не знаю. Я вірю
в  успіх  вашого плану, пане Чан, хоч, правду сказати, навіть боюсь подумати, що
станеться, якщо він провалиться і нашу таємницю буде викрито.
- Я очолював якось одно плем’я, і тільки тому, що з’явився  туди  у вигляді божества, яке вони шанували, - сказав капітан Дхірендра.
-  Я  міг  верховодити  над  усіма, як над своїми рабами. Але кінець кінцем мені
стало  соромно обдурювати людей, що так легко повірили мені. Я відчув жаль, коли
побачив  їхню сліпу, дику віру. Тоді я передав їх у руки буддійських місіонерів.
Один  із  тих  місіонерів згодом розповів мені, що мої “дикуни” досягли великого
поступу і можуть тепер прочитати напам’ять вислови Ханумана [24 За   індійською  міфологією  Хануман,  легендарний  цар  мавп,  уславився  своєю
мудрістю; йому приписують безліч афоризмів.] і розказати про перевтілення великого Будди.
Чан  повільно  підвівся  з  землі. Він думав про своє і навряд чи почув хоч одне
слово з того, що говорив Дхірендра.
-  Мені  довелося  за  своє  життя виконати тисячі ролей, і щоразу я мав великий
успіх,  -  звернувся  він  до  нас.  -  Те,  що  я  пропоную  вам,  правда, дуже
небезпечне.  Чи приставати нам на цей план, чи ні - це можете сказати тільки ви,
професоре.  Коли  ви  вважаєте,  що  ми  не  зуміємо  удавати  богів, то скажіть
відверто. Ми чекаємо вашого слова, пане професоре.
Я розумів, що інакше ми ніяк не проберемось у Мітні-Хапі.
-  А  чи  можна зробити маску у вигляді шакалячої голови, щоб хтось із нас надів
її на себе? - спитав я.
-  Це  навіть  дуже  легко,  -  відповів Дхірендра. - Яких десять хвилин тому ви
бачили тут гієну. Я добре вмію білувати тварин і м’яти  шкури.  Я  напевне  зможу  зробити  з  голови  гієни  таку  маску, що ви не
відрізните  її  від  голови  великого  шакала. Мені колись довелося робити маску
Ханумана до вистави з “Рамаяни” [25 “Рамаяна” - героїчний староіндійський епос. ], і вона всім страшенно сподобалась.
- А маску священного Ібіса ви зможете зробити? - спитав я капітана.
- Це вже набагато важче, але все-таки можна, - відповів він.
- А маску сокола?
- І її теж зроблю!
-  О!  -  вигукнув  я.  - З нами жук-скарабей... Самі боги спустилися на землю і
йдуть  до  Серафісової  гробниці,  щоб  повернути  неоціненний амулет... Але нам
доведеться плисти рікою, бо всі священні перекази стародавніх єгиптян зв’язані  з  берегами  Нілу.  Ви, пане Дхандас, найвищий серед нас, тож будете Гор,
син  бога Озіріса і володар неба. Вам, Дхірендро, доведеться стати Анубісом. Ну,
а  ви,  Чане, вдаватимете Тота, патрона літератури, музики та мистецтва і знавця
магічних  написів,  яких  ніхто  ні  на небі, ні на землі не може прочитати. А я
буду  головний  жрець  у  вас:  боги  не  повинні  самі  розмовляти  з  простими
смертними.
Дхандас схопився з місця і радісно закричав:
- Це чудово! Наш план неодмінно матиме успіх!


Розділ XIII
БОГИ НІЛЬСЬКОЇ ДОЛИНИ У КРАЇНІ
СЕРАФІСА

На  другий  день  ми докладно обміркували наш план. Я розказав товаришам про тих
стародавніх  богів, роль яких їм доведеться грати. У мене не було ніяких підстав
гадати, що нас буде викрито, тому я не турбувався.
Готуватись  треба  було  кілька  днів, а місце, де ми розташувались, було досить
небезпечне,  тому  насамперед  ми вирішили перенести наш табір далі, до підніжжя
гори.  Дхірендра  і  Дхандас  зійшли  сходами  вниз,  щоб підшукати краще місце.
Повернувшись,  вони  сказали,  що  недалеко  від  статуй  богів є хороша, зручна
печера.
На новому місці ми прожили цілий тиждень, і кожен з нас мав чимало роботи.
Дхірендрі  пощастило  вбити  гієну,  і  він  узявся робити маску. Капітан уважно
розглядав  свій  твір  і,  коли  помічав який-небудь гандж, зразу ж усував його.
Нарешті  маска була готова. Дхірендра так майстерно зробив її, що шерсть тварини
непомітно зливалася з волоссям людини.
Над складнішими масками сокола та ібіса йому довелося просидіти кілька днів.
Він убив великого сокола, обскуб його і пір’ям покрив маску, а дзьоб припасував справжній.
Підстрелити  ібіса  було  легко  -  на  берегах  річки їх водилось сила-силенна.
Найчастіше  траплялись  тут  гарні  червоні  ібіси, а священних ібісів, яких так
багато  у  Верхньому  Єгипті  під  час поводі Нілу, було значно менше. З вершини
гори  ми  весь час могли спостерігати в підзорну трубу, як сотні червоних ібісів
поважно походжають на березі річки або літають навколо.
Тіло священного ібіса вкрите гарним білим пір’ям  із  срібним полиском, але на голові й на шиї в цього птаха є місцинки зовсім
голої  чорної  шкіри,  яку важко було зробити на місці. Тож капітанові Дхірендрі
довелося  вбити кілька птахів, здерти з їхніх голів шкіру, зшити окремі клаптики
її  і  натягнути  на маску так, щоб вона закрила маленькі шевські шпильки, якими
було прибито серповидний дзьоб з міцного чорного дерева.
Капітан  Дхірендра  завжди  брав з собою в дорогу скриньку із скляними очима, що
ставали  йому  в  пригоді,  коли  він показував тубільцям усякі фокуси. У кожній
масці  Дхірендра зробив отвори і вставив туди скляні очі, але так, щоб через них
можна  було  дивитись.  Після  цього  маски  були готові. Дхірендра міг пишатися
своєю роботою: всі маски здавались живими головами.
Пан  Чан  був  заклопотаний  своїми  справами.  У нього теж була своя скринька з
різними  речами,  що  допомагали йому в роботі. Перед тим, як ми мали вийти, він
вийняв  із  тієї  скриньки  фарби  і злегка пофарбував наші тіла під колір шкіри
хороброго мисливця, якого ми бачили кілька днів тому в колісниці.
Найлегше  було  зробити  одяг:  у  давнину  єгиптяни  звичайно  носили тільки на
стегнах пов’язки, що сягали аж до колін.
Мої  товариші  готувалися  стати  богами, а я залишився простим смертним, що був
при  них  за  жерця.  Я мав статечний вигляд, але все-таки на жерця не скидався.
Отож  Чан  нагострив  бритву  і  чисто виголив мені голову, хоч на ній уже й без
того  волосся  було  обмаль. Поголив він також і вуса та бороду, яких я не стриг
уже багато років. Але цього йому було мало, і він одібрав у мене ще й окуляри.
За  годину  до  заходу сонця ми спустилися з гори в долину. Наш загін мав досить
дивний  вигляд:  стародавні  боги  Гор,  Анубіс,  Тот і їхній старий жрець - і в
кожного  з  них...  звичайний  речовий  мішок та рушниця останнього зразка! Крім
того,  Анубіс  ніс  під  пахвою  підзорну трубу і димів сигарою, Тот мав у руках
аптечку,  а  в  Гора  висів  на  плечі  польовий  бінокль... Якби мої товариші з
Ірландського музею побачили тоді нас, вони, напевне, сміялися б до нестями.
Ще  на  горі,  перш  ніж  вирушити,  я  уважно  оглянув своїх “богів” і був дуже
задоволений.  З  Дхірендри  й  Чана  вийшли  чудові  Анубіс і Тот; Дхірендра був
рухливий,  як  і  належить  богові  з  шакалячою головою, а Чанове черево цілком
личило  патронові  міста  Гермополя  -  богові  Тоту. І Дхандас також відповідав
своїй  ролі,  особливо тому, що був дуже високий: у старих єгипетських переказах
сказано, що Гор набагато вищий за інших богів.
Ми  вийшли  на  шлях  Сидячих  Писарів.  Я  йшов  попереду загону і тільки часом
зупинявся, щоб вислухати вказівки бога Анубіса.
Насамперед  ми  хотіли  підійти  до  села, яке бачили в бінокль, щоб цієї ж ночі
перевірити,  чи  можемо  ми  успішно  грати  свої  ролі,  чи,  навпаки, зазнаємо
невдачі.
Ми  йшли  вже  чотири  години.  Надходила  північ,  і в небі серед зірок яскраво
світив  місяць.  Надворі  було  так  видно,  що  ми добре бачили постаті сидячих
писарів; вони, мов віхи, вказували дорогу до села.
Хоч  в  обличчя  нам  повівав  прохолодний  вітерець,  я  дуже  стомився  і тому
страшенно зрадів, коли Анубіс дозволив нам зупинитися на відпочинок.
Ми  поклали  мішки  на  землю  і  посідали  на них. Цікаво було дивитися, як Тот
розкриває  коробку із засушеною динею, а Гор виймає з мішка пакунок печива. Коли
все  було  готове,  троє  богів  поскидали  маски,  і  ми  з  насолодою  взялися
вечеряти.
-  Ми не маємо права довго відпочивати, - сказав Дхірендра. - Залишимо свої речі
тут  -  навряд чи хто-небудь знайде і вкраде їх уночі, - а самі підемо в село. З
собою  не  беріть  нічого, крім револьверів, та й ті заховайте так, щоб ніхто не
побачив.
Ми  встали  і  слідом  за  Анубісом  попрямували  стежкою  через  поле низенької
пшениці, що ледве досягала нам до колін. Хвилин через п’ять  ми  дістались  до річки, пройшли берегом не більш як двісті-триста метрів і
несподівано  натрапили  на  маленький  будинок. Двері були такі низенькі, що нам
довелося  нахилитись.  Коли  ми  ввійшли,  Тот ввімкнув кишеньковий ліхтарик, що
його  він  завжди  носив із собою, і ми побачили двох чоловіків. Ті спали просто
на  долівці,  на  соломі.  Вони не мали на собі ніяких прикрас, отож це були або
землероби, або пастухи чи рибалки.
Посеред  кімнати  догорав  вогонь,  а поряд стояв каганець з олією і зануреним у
неї ґнотом. Анубіс засвітив каганця, і в кімнаті стало видно.
Я  взяв  у Дхірендри каганця - адже богові не личить тримати в руках такі речі -
і підніс угору.
Світло   збудило  хазяїв.  їм  здалося,  що  в  кімнату  вдерлися  злодії;  вони
схопились,  миттю  дістали  звідкись сокиру та важенну каменюку і вже ладні були
дати  нам  відсіч.  Але  враз  вони  побачили перед собою моїх товаришів... Дуже
важко описати вам те, що сталося далі.
І  каменюка,  й  сокира  зразу  ж  упали  на землю. В одного з хазяїв від страху
одвисла  нижня  щелепа,  і  він  дивився  на  нас  божевільними очима. А другий,
тільки-но  розгледів нас, зойкнув, сторопіло вхопився руками за голову і впав на
долівку.
-  О  Горе, сину Озіріса, владаря вечірньої і вранішньої зорі, зглянься на свого
раба! - закричав він.
Ми  заздалегідь  домовилися,  що  я заговорю з ними: треба ж було перевірити, чи
можу я розмовляти їхньою мовою, чи ні.
-  Заспокойся! - сказав я. - Не треба боятися. Боги Нілу прибули до твоєї країни
не для того, щоб заподіяти тобі лихо.
Чоловік,  що  лежав  на  долівці, не зважувався підвести голову, і я не знав, чи
зрозумів він мене, але в цей час заговорив другий з них.
- Ви жрець? - спитав він.
-  Так,  -  відповів  я. - Великі боги Гор, Анубіс і Тот прийшли звідти, де вони
живуть  з  давніх  часів.  Просто перед тобою стоїть Анубіс, що приніс жертву на
честь  Озіріса. А оце батько вечірньої і вранішньої зорі Гор; він створив сонце,
що  зогріває  весь  світ. Поруч із ним - бог мудрості Тот. Він може навчити тебе
всього,  чого  не  знали  навіть твої предки. Озіріс послав їх до твоєї країни і
звелів,  щоб  їх  урочисто  прийняли у храмі бога сонця Ра. Там, під цим храмом,
спочиває в гробниці Серафіс, чия душа безсмертна.
Коли  я  замовк, бідолаха, що досі лежав нерухомо долі, враз схопився і вибіг на
вулицю, галасуючи:
- Боги зійшли на землю! Кінець світу!.. 
Другий  зовсім  перелякався,  опинившись  віч-на-віч з богами, і за якусь мить і
собі  вибіг у двері слідом за товаришем. Це все сталося так раптово, що я навіть
не  збагнув,  чи  зрозуміли  вони  мене, чи ні. Але я вже знав, що можу говорити
їхньою мовою, хіба що вимовляю слова трохи інакше, ніж вони.
Коли ми залишились самі, Дхірендра спитав мене:
- Ну, як, зрозуміли ви, що вони казали?
Я  відповів,  що  легко розумію їх, хоч, мабуть, ця мова трохи відрізняється від
тієї, якою говорили стародавні єгиптяни, що жили на берегах Нілу.
-  Ну, тоді все гаразд, - зрадів капітан Дхірендра. - Ми діємо правильно і тепер
треба  не  гаяти  ані  хвилини.  Ви  казали,  що найважливіші релігійні відправи
єгиптяни  влаштовували  на  берегах  ріки.  Тому  нам  неодмінно треба роздобути
човен.
Берегом  ріки  ми  рушили  до  села. Попереду йшов Анубіс, а за ним - ми всі. Ми
пройшли зовсім небагато, коли враз побачили невеликий човен, прив’язаний  до  дерева.  Човен був підтягнутий до самого берега і стояв серед густих
заростів.
Чан  і  Дхандас  пішли  по  речі, а ми з Дхірендрою заходилися коло човна: треба
було прибрати його, щоб трьом великим богам не соромно було пливти ним.
Ми сховали наші речі під лави, а зверху постелили трави, щоб м’яко було сидіти. Дхірендра прив’язав до корми весло і показав мені, як ним орудувати.
Десь  о  третій  годині  ночі  ми  відпливли. У цьому місці річка була неширока,
місяць світив яскраво, і ми добре бачили обидва береги.
-  Не  поспішайте, - сказав нам Дхірендра. - Ми повинні плисти неквапливо, і хай
станеться те, що вже судилося.
Я  не розмовляв з товаришами - вони сиділи на другому кінці човна, - а гадав, що
має нас ще спіткати.
Посріблені  місячним  сяйвом,  береги були дуже мальовничі. В одному місці річка
завертала,  і  ми  знову  побачили  шлях  Сидячих Писарів. Тихі, мовчазні статуї
викликали якийсь жаль до себе.
Ми  пливли  повз села, рибальські халупи й храми із сходами, що вели до води. Що
далі  ми  пливли  вниз  річкою,  то  вона  ставала  ширша,  а  береги  - вищі та
стрімкіші.
Навколо  стелились  поля,  зеленіли  сади. Земля була родюча. Тут уже села стали
інші:  замість  очеретяних  хат  ми бачили будинки з невипаленої цегли. Людей не
видно  було ніде: всі міцно спали, і гадки не маючи про те, що до їхньої країни,
удаючи богів, зайшли чужоземці.
Течія була повільна-не швидша, як п’ять-шість  кілометрів  на  годину;  отже, ми пропливли яких двадцять кілометрів,
коли зазоріло і незабаром долину затопили сонячні промені.
Тоді  ми  ще раз оглянули, чи все до ладу зробили, і кожен обміркував свою роль.
Троє  богів стали на помісток, зроблений на носі човна, Гор - обличчям уперед, а
Тот  і  Анубіс  -  позад  нього,  обличчям  до  корми.  Раннім-рано,  в імлі, що
здіймалась  над  водою,  ці  небесні  боги  на  річці,  звичайно,  повинні  були
приголомшити кожного.
Перший,  кого  ми  зустріли, був рибалка, Він розкладав мокрі сіті, щоб висушити
їх  на  сонці.  Побачивши нас, він обхопив руками голову, впав на землю і лежав,
аж поки ми зникли з очей.
Потім  ми пропливли повз голого хлопчика - він сидів на березі під деревом, його
чорне  волосся  було  зачесане  на  правий  бік.  Побачивши  нас, він закричав з
переляку і втік, мабуть, додому - сказати матері, що з’явились троє богів.
Ми  були  певні  - хай тільки хто-небудь побачить нас, як зразу ж по всій країні
пошириться  звістка  про те, що на землю зійшли боги. Тому й не дивувалися, коли
бачили, як люди бігли від села до села, сповіщаючи про нашу появу.
Нарешті ми підпливли до великого селища. Тут до ріки підступала висока кам’яна  стіна,  а  за нею височів палац з безліччю колон. На березі юрмилось багато
людей. Всіх кортіло скоріше глянути на богів.
Мені  стало  моторошно,  коли я побачив яких чоловік триста, та ще й здебільшого
озброєних.
Але Анубіс сказав мені:
-  Професоре,  більше витримки! Починайте свою роль. Зупиніть човен посеред ріки
і сповістіть народ про нас.
Я заздалегідь підготував промову і вивчив її напам’ять; тож я обернувся обличчям до натовпу й голосно почав:
-  Слухайте  всі!  Великі  боги  Нілу  за давніх часів берегли ваших предків від
усякого  лиха;  тепер,  через  багато  століть, вони знову зійшли на землю своїх
улюблених  дітей.  Вони  прибули  сюди,  щоб  принести  вам спокій і щастя. Боги
бажають людям добра!
Всі  хотіли  розглядіти  нас,  і  люди,  підштовхуючи  одне одного, щораз ближче
підходили  до  води.  Вони  належали, як я помітив, до різних соціальних груп, а
одягнені  були  так, як у давнину одягались єгиптяни. Були серед натовпу воїни в
довгих пов’язках  на  стегнах,  озброєні  списами,  торговці,  що  покидали  свої крамниці,
ремісники, вельможі в довгому одягу і багато жінок та дітей.
Я  мимоволі  звернув  увагу  на  те, що більшість мала на шиї намисто, а декотрі
навіть  по  два-три  разки.  Та й не дивно: стародавні єгиптяни страшенно любили
намисто  і  робили  його  з  усього  - з каміння, фаянсу, скла, слонової кістки,
золота,  срібла,  міді  й  дерева,  часом  позолоченого. Намисто у стародавньому
Єгипті  не вважали жіночою прикрасою, як у нас, - його носили не тільки жінки, а
й чоловіки.
Я ще не знав, чи зрозуміли вони мене, коли раптом на покрівлі палацу з’явився  якийсь  чоловік у пишному вбранні - мабуть, великий чиновник - і голосно
сказав:
-  Гор, якого побожно носять у серцях своїх правителі нашої країни, спустився до
нас  на  землю.  Гей,  серафійці!  Вітайте своїх богів! - І він став на коліна й
низько схилив голову.
Всі  присутні  зразу ж послухались і впали ницьма. Я зробив те саме. І тоді боги
підняли  високо  над  головою  праві руки й повільно опустили їх униз - так вони
благословили жителів цієї країни.


Розділ XIV
МІТНІ-ХАПІ

Ми  попливли  далі, а народ почав розходитись. Озирнувшись, я побачив, як ворота
палацу  відчинилися,  з  них  виїхала  колісниця  й  швидко  помчала на південь.
Значить,   жителі   столиці,  розташованої  біля  підніжжя  гори,  вже  сьогодні
знатимуть,  що  до  них пливуть рікою Гор, Тот і Анубіс, які знов повернулись на
землю, де жили в ті далекі часи, Коли люди були нерозумні й темні.
Надворі  ставало  дедалі  жаркіше.  Я  старався  сховатися  від  сонця, але моїм
товаришам  було  гірше:  вони стояли на самому осонні, і їм ніде було дітися від
пекучого  проміння;  а  найгірше  дошкуляли  маски. До того ж вони знемагали від
спраги та голоду: адже богам не можна було ні їсти, ні пити.
Незабаром  ми  підпливли  до  величезного храму, розташованого на березі ріки, і
вирішили  відпочити  в  ньому.  Я спрямував човен каналом, що вів просто в храм;
враз  ми  опинились  у  величезній  залі.  Стеля  спиралась  на  товсті  колони,
прикрашені  малюнками  та  ієрогліфами.  Біля задньої стіни стояла статуя богині
Ізіди.  Два  роги  в неї на голові підтримували сонце. Богиня сиділа на високому
троні,  поклавши  руки на коліна і опустивши ноги на маленький ослінчик. Мабуть,
храм було споруджено на честь богині Ізіди.
У храмі був тільки один жрець; побачивши нас, він кинувся навтіки. На кам’яній  підлозі  лежали  килимки;  мабуть,  на  них  сиділи,  коли  йшла відправа.
Подекуди стояли кам’яні  та бронзові ослінчики. До зали виходило безліч дверей од невеликих кімнат з
пожертвами  богині;  там  були запашні смоли, квіти, їжа, навіть вино; у давнину
таке вино єгиптяни робили з винограду та фініків.
Мої  товариші  зайшли  в  одну  кімнату  і  з  насолодою почали пригощатись, а я
повернувся  до  човна. Ми сподівались трохи відпочити і непомітно покинути храм,
але  наші  надії  не  справдились.  Я  почув з південного боку людські голоси, а
незабаром побачив, що берегом до нас наближається велика процесія.
Попереду  йшли  жерці  з  гладенько  виголеними,  як  у  мене, головами. За ними
широким  кроком  ступав  високий огрядний дід; хоч він був уже й старий, але мав
дуже  рівну  поставу.  Своєрідний плащ, застебнений біля чола, спускався мало не
до землі. Крім плаща, старий ще мав на стегнах вузьку пов’язку з золотою облямівкою. Через праве плече в нього була перекинута лев’яча  шкура  мордою  наперед.  Видно  було,  що  він  належить  до  вищих  верств
населення. Весь вигляд старого мимоволі викликав повагу до нього.
Я  догадався,  що  то  верховний жрець, і кинувся попередити моїх товаришів, щоб
вони швиденько наділи маски.
-  Зараз  вам доведеться зустріти одну з найвпливовіших осіб у країні, - пояснив
я їм, і ми вийшли до зали.
Верховний  жрець  пильно розглядав наш “священний” човен: мабуть, він дивувався,
що  цей  човен такий звичайний на вигляд. Але всі люди, що прийшли у храм, впали
ницьма перед нами, і, видно, це заспокоїло жерця.
Я набрався мужності й наказав їм устати.
До  мене  підійшов  верховний жрець. Я пояснив йому, хто ми такі, і розпитав про
країну,  тому  що,  сказав  я, боги тут уперше. У мене одлягло від серця, коли я
побачив,  що  жрець  зрозумів  мене. А я його розумів добре: недарма ж я стільки
років мого життя присвятив вивченню староєгипетської мови.
Жрець  сказав,  що  його звуть Яхмос; він верховний жрець цієї країни і головний
жрець храму бога сонця Ра. Потім він розповів про теперішню царицю Серісіс:
- Вона гарна, як сама Ізіда, і дуже шанує бога Гора.
А  Гор  у  цей  час  стояв  перед  жерцем і вдавав, ніби уважно слухає його, хоч
насправді не розумів жодного слова.
- Що привело вас сюди, так далеко від міста? - спитав я жерця.
-  Цариця  вчора  звеліла  мені  прийти до цього храму, щоб відправити службу на
честь богині Ізіди, - відповів він.
Потім  Яхмос сказав: коли він побачив владаря неба Гора, велемудрого Тота і бога
потойбічного  світу  Анубіса,  то  зрозумів,  що сталось чудо - боги заздалегідь
сповістили  царицю,  що  прийдуть  сюди,  і  саме  тому, очевидно, вона наказала
сьогодні правити в цьому храмі.
Вражено дивлячись на Гора, жрець спитав мене:
- А може, боги самі що-небудь скажуть нам?
Я  пояснив, що боги не розмовляють з простими смертними і доручили мені говорити
від їхнього імені.
- Як вас звати? - спитав Яхмос.
Я розгубився. Ми обговорили кожну дрібницю, але зовсім не подумали про моє ім’я.  Не  знаю,  чим  би  все  закінчилось,  коли  б  я  не  згадав імені відомого
староєгипетського жерця.
- Мене звати Тутмос, - відповів я. 
Яхмос кивнув головою і спитав:
- Куди ж далі йдуть великі боги?
- До цариці, - сказав я і відчув, як мені морозом сипнуло за спиною.
Цими  словами  я  спалив  усі  мости:  тепер нам не можна відступати. Перед нами
важка, небезпечна путь, вона вимагає сміливості й витримки.
Яхмос вказав на човен і спитав:
- Невже боги пливуть у такому простому човні?
Тепер я вже не розгубився і швидко сказав:
-  А  ви  чули  коли-небудь,  щоб  Озіріс  плив  по священних водах Нілу золотим
човном?
- Ваша правда, Тутмосе. Я про це не подумав.
Тоді я вказав на богів і промовив:
-  Боги  бажають пливти на південь по ріці тільки зі мною, щоб у човні нікого не
було, крім них та мене.
Яхмос  почав  розповідати  мені  про  багатство  й красу міста Мітні-Хапі, але я
перебив його:
-  Ну,  коли  вже  вам  так  хочеться,  можете  прислати по нас човна і урочисто
прийняти  великих  богів  у  вашому місті. Я думаю, що боги погодяться перейти у
ваш  човен...  Але  зараз  ми  хотіли  б  залишитись тут самі. А коли зменшиться
спека, ми знову рушимо в дорогу.
Жрець уважно вислухав мене і обіцяв прислати човна.
Я помітив, що ні Яхмос, ні Інші жерці не наважуються дивитися в обличчя богам.
Коли  ми  з  Яхмосом  закінчили  розмову,  він і всі присутні вклонилися богам і
заспівали  гімн.  Він  був  такий  довгий, що ми ніяк не могли дочекатися кінця.
Нарешті  спів закінчився, і жерці, шанобливо вклоняючись нам, вийшли з храму. Ми
страшенно зраділи, що позбулись їх, і знову пішли до кімнати, де були раніше.
Коли  надворі  посвіжішало,  ми знову рушили в дорогу. На березі ріки нас чекали
сотні людей. Я й гадки не мав, що ця місцевість так густо населена.
Майже  весь час ми бачили ліворуч шлях Сидячих Писарів. Мені здається, що у всій
країні немає нічого величнішого, ніж цей стародавній шлях з німими кам’яними статуями, який зв’язував теперішній час з минулим.
Смерком  ми  побачили попереду світло. Виявилось, що назустріч нам пливли човни,
в  яких  сиділо  кількасот  чоловік  із  запаленими смолоскипами в руках. Жителі
країни  -  серафійці  -  захоплено й побожно співали, як здалося мені, хвалебний
гімн  на  честь  богів. Співали вони таж голосно, що їх було чути мало не за два
кілометри.
Ми  порівнялися  з  флотилією.  В  одному  човні  сидів  мій  новий  друг Яхмос.
Насамперед  він  повідомив  мене,  що  для  богів  привели  святково  прибраного
великого човна; потім він почав розповідати:
-  Попрощавшись  із  вами,  я  взяв швидку колісницю і помчав до Мітні-Хапі. Але
цариця  вже знала, що до нас прийшли боги, і послала мене передати її смиренні й
щирі  слова:  “Я покірна раба ваша. Якщо я чимось завинила, даруйте мені, а якщо
зробила  щось  добре,  не забудьте мене. Я ладна все життя служити вам, о великі
боги  Гор,  Тот  і  Анубіс!  Відколи я почала керувати державою, я вдень і вночі
дбаю  про  добробут  моїх  підданців  і  завжди стежу, аби вони додержували всіх
звичаїв,  що  їх  заповідала  релігія наших предків, і ні на хвилину не забували
про богів, які принесли фараонам славу, могутність і велич”.
-  Боги не гніваються ні на царицю, ні на будь-кого з її підданців, - відповів я
верховному жерцеві.
Я  розмовляв з ним, а сам тривожно думав, що нам робити з цим величезним човном.
Адже  я  не зможу вести його сам, а крім того, треба якось непомітно перенести в
нього  наші  речі.  Звичайно,  серафійці  не  зрозуміють,  що  таке  пістолети й
патронташі, але здивуються: навіщо могутнім богам потрібні якісь там речі?
Я  не  міг  нічого  вигадати. Треба було порадитися з Дхірендрою і Чаном, але не
міг же я розмовляти з ними, коли біля нас був Яхмос.
- Боги хочуть говорити зі мною, залишіть нас ненадовго на самоті.
Яхмос  зразу  ж  покинув  нас.  Я спитав поради у своїх товаришів. Пан Чан зразу
знайшов вихід:
-  Звичайно,  нам,  богам,  не личить робити будь-що самим, бо це може підірвати
віру  в  нас.  Люди  не стануть молитися Тотові, якщо побачать, що він працює за
вантажника.  Крім  того, ви правду кажете, професоре, - не варто показувати наші
речі  цим людям: що менше вони знатимуть про нас, то краще. Подивіться на човен,
який вони привели. Він уп’ятеро  більший за наш, посередині є каюта, закрита з трьох боків, та й четвертий
бік можна закрити. Дхірендра перебив його:
-  О, якби ми пересіли в цей човен, то могли б скинути маски, а я, чого доброго,
ще  й сигару міг би викурити. От чудово було б, Чане!.. Пробачте, я перебив вас.
Кажіть, що ви надумали.
- Ви бачите, - вів далі Чан, - до щогли прив’язано  дві  кодоли. За них тягнуть човен. Якщо підсунути линви під наш човен, то
кілька чоловік зможуть підняти його і поставити на великий човен.
-  Чудово!  -  вигукнув  Дхандас.  -  На  це  потрібно  кілька хвилин, а тоді ми
непомітно перенесемо наші речі в каюту.
Я  покликав  Яхмоса  і передав йому волю богів, а самі боги тим часом перейшли у
великий  човен.  Люди,  що  прибули  з Яхмосом, відчували, звичайно, страх перед
богами, але виконували все, що їм наказували.
-  Боги  хочуть,  щоб  ви прислали гребців, - знову звернувся я до Яхмоса. - Але
зараз  вони  нам  не  потрібні:  боги  відпочиватимуть  усю  ніч і тільки вранці
вирушать.
Яхмос  дав  знак, і вся флотилія швидко покинула нас. Ми перенесли речі в каюту,
зібрали їх у кілька клумаків, обгорнули соломою, міцно зв’язали  вірьовкою  і  поскладали  внизу,  під  палубою.  За  день ми втомились і,
тільки-но полягали на підлозі каюти, як зразу ж заснули.


Староєгипетські  боги,  як  і грецькі та римські боги, мали багато людських рис.
Як  і  всі смертні, вони не були досконалі, і тому навіть таким богам, як Тотові
або Озірісові, доводилось їсти й спати, наче простим селянам.
Прокинулись  ми  пізно,  вмились  у  себе  в  каюті  і  залюбки поїли те, що нам
принесли  як  жертву. Поснідавши, боги вийшли з каюти і посідали на трьох гарних
кріслах,   припасованих  на  носі  човна.  Здійснилась  їхня  мрія  -  тепер  не
доведеться їм весь день стояти на ногах.
Перша  частина  дороги  була не дуже важка, а друга ще легша. Ми урочисто пливли
до Мітні-Хапі під вітальні вигуки населення. Ліворуч од нас і тепер в’юнився  шлях  Сидячих  Писарів,  а  гора, що була праворуч, тепер ставала чимраз
ближче.
Незабаром  ми  обминули  гору й опинились у ще кращій місцевості. Храми, селища,
ліси,  знов села, храми... Нам здавалося, що це сон. Берегом ішли за нами тисячі
людей.  Попереду  плив  човен верховного жерця Яхмоса, а за нами - ціла флотилія
човнів із співаками та музикантами, що співали і грали для нас.
Трохи  піднята корма нашого човна мала форму лотоса, ніс закінчувався величезною
баранячою  головою  з довжелезними рогами, загнутими назад і закрученими навколо
помістка, де були припасовані крісла богів.
Найкраще,  мені  здається,  грав свою роль Дхандас. Він робив усе поважніше, ніж
Дхірендра  та  Чан.  Коли він підносив руку, щоб благословити серафійців, в його
рухах  почувалася  сила  й велич. А Дхірендра раз у раз нарікав, що маска шакала
дуже тісна на нього і не дає дихати.
Боги  сказали,  що  на  такій спеці вони не можуть більше сидіти. Я переказав це
Яхмосові,  і  він  зразу  ж  прислав  здоровенного  негра  з опахалом. Згодом ми
дізнались, що цей негр належав до племені, яке було в рабстві у серафійців.
Ще  один  день  подорожі,  і  ми нарешті прибули до Мітні-Хапі. Я зразу ж згадав
Фіви,  коли побачив це незвичайне місто. Тут уже не було хат із глини та саману,
накритих пальмовим листям і соломою, - скрізь височіли кам’яні  будинки,  а  поміж  ними зеленіли сквери з низенькими деревцями і травою. У
центрі  міста  ми  опинилися серед храмів, палаців та садів. Палаци були оточені
високими мурами з дерев’яними   брамами,  прикрашеними  майстерною  різьбою.  З  брам  стриміли  назовні
бронзові гаки та шпичаки.
Чи  то  безліч  вражень  так  вплинула  на мене, чи спека та сонце, але я раптом
відчув страшенну втому і пошкодував, що не можна відпочити.
Наш човен підвели до гарних кам’яних  сходів,  що  йшли  від ріки до палацу. Обабіч сходів рівними рядами стояли
воїни  в  сліпучих  обладунках  і  з  бойовими сокирами та списами; у лівій руці
воїни тримали загострені вгорі щити, обтягнені шкірою.
За брамою палацу вдарили в барабан.
Перший  зійшов  на  берег  Яхмос,  за  ним  я.  Брама розчинилась, і ми побачили
чудовий сад, де росли низенькі деревця і плелись виноградні лози.
Доріжкою  повільно  наближалася  з  саду  невелика  група людей. Вони неквапливо
підійшли  до  сходів  і почали спускатися вниз, мабуть, щоб зустріти і привітати
нас у своєму місті. Правду казати, тільки двоє з них привернули мою увагу.
Один  з  двох був високий, широкоплечий чоловік у золотому обладунку. Мені зразу
впав у вічі владний і гордовитий вираз його обличчя.
Друга  була жінка. Вона йшла попереду процесії. Гаптований золотом і прикрашений
самоцвітами  одяг  гарно  облягав  її  постать. На шиї в жінки висіли коралі, на
руках  були  браслети  й  каблучки. Довгі чорні кучері спадали їй на спину. Чоло
було пов’язане  золотою  стрічкою,  а  трохи вище підвела прикрашену величезним діамантом
голову змія із самоцвітів.
Дивлячись на цю жінку, я згадав правдиві слова одного поета:

Красу не прикрасиш нічим:
Сама-бо вона прикрашає!

І  справді:  всі прикраси затьмарювала її незвичайна краса. Вона здавалась живою
Рамбхою або Шачі [26 Рамбха - легендарна індійська танцюристка, яка уславилася своєю красою. Шачі - дружина бога Індри; за староіндійськими міфами, вона була напрочуд гарна.]. Побачивши її, я зрозумів: це спадкоємиця фараонів, цариця серафійців Серісіс.


Розділ XV
ПОЛКОВОДЕЦЬ НОХРІ

Спустившись  сходами, владарка Мітні-Хапі Серісіс шанобливо вклонилась тим, кого
вважала  за  богів.  Сказати  правду,  я мимоволі відчув докори сумління: “Як ми
можемо  чинити  таке  блюзнірство  щодо їхньої віри, їхніх богів?” - питав я сам
себе.  Ця стародавня немудра релігія викликала в мене повагу. Те саме почували й
мої  товариші,  крім  Дхандаса.  Цю  зажерливу  людину  ніщо не могло б спинити.
Дхірендрі  й  Чанові  було  дуже  соромно, хоч вони й намагалися заспокоїти себе
думкою,  що  ми  не  маємо  наміру  знущатися  з  чиєїсь  релігії або релігійних
почуттів.  Нас  привело  сюди  прагнення  знань,  але обставини склалися так, що
іншим способом вдовольнити нашу допитливість і не загинути ми не могли.
Цариця  ніжним,  приємним голосом попросила свій почет залишити її на якийсь час
саму.  Всі  скорились її наказові і трохи позадкували, тільки чоловік у золотому
обладунку  не  зрушив з місця. Цариця склала руки, наче на молитву, і звернулась
до мене:
-  Невже ми можемо сподіватися, що великі боги, яким поклонялися ще наші предки,
залишаться  на  якийсь  час у нашому місті, в Мітні-Хапі, яке нічим не заслужило
такої великої честі?
Я  легко  розумів  усе,  що  казала мені красуня цариця, - навіть вимова її була
така  сама,  як  і  моя.  Це підтвердило мою думку, що вона - нащадок фіванських
фараонів.  Грецький історик Геродот писав колись про єгипетські племена, що жили
в  пустелі;  цілком  можливо,  що предки серафійців і були тим народом, який жив
спершу в серці Лівії і вже згодом переселився сюди.
-  Як  мені  відомо,  -  сказав я цариці, - великі боги висловили бажання побути
якийсь час у храмі бога сонця Ра.
- Я не вірю в своє щастя і весь час боюсь чогось, - відповіла вона.
-  Не бійтесь, царице. Боги прийшли сюди, щоб подбати про ваш добробут і розквіт
вашого царства.
Серісіс  кивнула  головою  і  вже хотіла повернутись до свого почту, коли раптом
чоловік, що стояв поруч з нею, ступив крок уперед і грізно спитав мене:
- А ти хто такий?
Я  розумів, що моя найменша невпевненість чи замішання можуть коштувати нам дуже
дорого, і спокійно відказав:
- Жрець. Хіба ви самі не бачите? 
Невдоволено насупившись, він знову звернувся до мене:
- Як тебе звати? 
- Тутмос.
- О, ім’я відоме! А звідки ти?
- Я жив по той бік пустелі, коли боги покликали мене служити їм.
- Що там є за пустелею?
-  Пустелею  править  Сет  - владар пісків, і там весь час плаче богиня Нейт, бо
душу  її  зсушило горе. По той бік пустелі живуть могутніші й значніші люди, ніж
ти,  хоч,  я знаю, ти дуже видатний вояк, - відповів я незнайомому, який видався
мені безбожником.
Цариця жестом наказала йому мовчати і мовила:
-  Заспокойся,  Нохрі,  заспокойся!  У тебе гаряча голова, і ти сам не знаєш, що
говориш.  Цей  чоловік,  що  прийшов сюди разом з богами, набагато розумніший за
тебе. А ти тільки грубий солдат та й годі.
Чоловік схопився рукою за держак меча і гнівно крикнув:
-  Якщо  з  вами  що-небудь  станеться,  царице,  то  потім не винуватьте вашого
воєначальника.  Чи  справжні  це боги, чи ні, я не знаю, і вони мене анітрохи не
цікавлять,  бо  Нохрі  не  стане  поклонятись  ніякому  богові чи богині. Я хочу
сказати  вам,  царице,  що не завадило б відіслати їх туди, звідки вони прийшли,
бо ніхто ніколи не чув, щоб боги вешталися по землі.
І  тоді  я зрозумів, що, поки ми будемо в країні серафійців, цей чоловік для нас
-  найбільша  небезпека. Він - єдиний серед усіх, від цариці та верховного жерця
до  простого  народу,  не  хотів  нічого  брати на віру і визнавав тільки те, що
можна довести фактами.
Дхірендра  пильно  прислухався  до  нашої  розмови.  Звичайно, він не розумів ні
слова,  але  з виразу обличчя Нохрі, його різких рухів та голосу побачив, що той
розгніваний  і  не  хоче шанувати богів, як інші. Тоді він наважився на сміливий
вчинок, який мав несподівані наслідки.
Капітан  зійшов  з човна на берег і спокійно попрямував до Нохрі. Цариця злякано
сховалася  за  Яхмоса. Не тільки жерці й рабині, а навіть і воїни відійшли, коли
побачили,  що  до  них  наближається бог смерті Анубіс. Тільки Нохрі не зрушив з
місця.  Однак  я помітив, що й він злякався, хоч і старався здаватися спокійним.
Анубіс  підійшов  до  Нохрі,  повільно підніс руку, приклав її до грудей воїна і
повернувся до човна.
Жест  був  дуже красномовний, і всі злякано дивилися на Нохрі, мабуть, вважаючи,
що  тому  не  довго  лишилося жити на світі. Та й сам Нохрі, хоч щойно розмовляв
так  брутально  й  зневажливо,  раптом  зблід, розгублено глянув на царицю, збіг
сходами вгору і зник у палаці.
-  Нехай  великі  боги  зглянуться  на  цього богохульника, - звернулась до мене
цариця,  коли  її воєначальник утік. - Нохрі сміливий і спритний воїн, але груба
й  невихована  людина.  Він  нікого не боїться: ні людей, ні богів. Я знаю, що й
Гор  не  любить  брутальності,  а  бог  смерті  Анубіс і поготів не знає жалю до
грішників.  І все-таки я прошу всемогутніх богів пробачити Нохрі його зухвалість
задля Серісіс, котра віддала своє серце великим богам.
Я  старався  втішити  царицю,  казав, що, може, боги пробачать Нохрі. Потім ми з
Яхмосом  знову  сіли в човен, щоб плисти до храму бога Ра. Коли ми одпливали від
сходів, цариця, а слідом за нею і раби та воїни стали навколішки.
Призахідне  сонце  залило  будинки  й  палаци  кривавим світлом. Ми пливли через
місто  і  милувались  ним.  Мітні-Хапі  ввібрав  у себе всю красу Мемфіса, Фів і
Саїса.  Тут,  як  і  в  давнину,  квітла  культура  Стародавнього  Єгипту з його
ремеслами,   технікою,   релігією,  звичаями  і  традиціями,  але  від  сучасної
цивілізації її відокремлювала велика, страшна пустеля.
Це  все знову здалося мені чудовим сном, і я боявся, що прокинусь у своєму ліжку
в  Наланді.  Який  далекий  для нас був тепер сучасний світ з паровими машинами,
електрикою,  газетами,  книжками,  виготовленими  в  друкарні,  і тисячами інших
досягнень  людської  думки!  Я згадав Шівнатха Джаухрі. Він теж колись бачив оці
палаци,  храми,  сади,  парки,  але  вдома нікому не розповідав про це, навіть у
записних  книжках тільки мимохідь згадав у кількох рядках. А потім його жорстоко
вбили,  і,  коли  б  ми  не наважились вирушити його шляхом, дивовижне відкриття
цієї  людини  загинуло б і ніхто про нього не дізнався б. Правда, ми теж не були
впевнені,  що  нам  пощастить  вибратися  звідси  живими та цілими. Та якби ми й
повернулися  щасливо  додому,  думав  я, то хіба ж хто-небудь із нас наважився б
розказати про все, що ми бачили, і запевняти, що це було насправді?
Поки  я  так  міркував,  наш  човен підійшов до величного і красивого храму бога
сонця Ра, розташованого на пагорбі на західній околиці міста.


Розділ XVI
ПОВЕРНЕННЯ ПСАРО

Храм  бога  сонця  Ра  -  найграндіозніша споруда у всьому місті; він навіть був
кращий  за  палаци цариці й воєначальника. Мармурові плити, з яких складено його
стіни,  вражали своїм розміром. Коли я дивився на них, то не міг уявити собі, як
люди  самими  тільки  руками,  без ніяких машин, підняли їх так високо і поклали
одну   на  одну.  Скільки  терпіння,  праці  й  часу  треба  було  витратити  на
будівництво цього храму! Напевне, тисячі чоловік складали його багато років!
Перед храмом стояли великі кам’яні  статуї.  Обабіч  входу  лежали  величезні  сфінкси.  Всередині, вздовж стін
просторої зали, височіли грубезні колони.
Храм  бога  сонця  Ра  в  Мітні-Хапі  своєю  чудовою архітектурою і майстерністю
будівників  перевершив  навіть  прекрасний  мемфіський  храм,  що його побудував
фараон Амасіс [27 Амасіс (Яхмос II) - єгипетський фараон, що правив у 569-525 роках до н. е.].
Навколо  центральної  зали  розташовано  багато  невеличких  кімнат.  Одну з них
призначили для моїх товаришів. Щодня нам приносили квіти, фрукти і пахощі.
Всі  жерці храму - а їх було багато - вдень і вночі радо слугували Гору, Анубісу
й  Тоту.  Яхмос  раз  у раз питав, чи добре ми влаштувались, може, нам що-небудь
потрібно;  він  робив  усе, що міг, аби лише боги почували себе якнайкраще. Крім
того,  ми  щодня  одержували  від  цариці  листи  -  вона  питала,  як  ми  себе
почуваємо.
І все-таки ми були у храмі, ніби у в’язниці,  і мої товариші жартома нарікали, що їм доводиться тепер сидіти в темній
камері.  Вони  нікуди не виходили із своєї кімнати, а маски скидали тільки тоді,
коли  їли,  та  й  то  дуже обережно, щоб хтось не побачив. Так тривати довго не
могло,  і  ми  сушили  собі голову над тим, що робити далі. Дхандас нудився і не
міг  ніяк  дочекатися  часу,  коли  вдасться пробратися до гробниці й заволодіти
захованими в ній скарбами.
Я  порадився  з товаришами і попросив Яхмоса показати нам Серафісову гробницю. І
от  одного  разу,  у  другій половині дня, він зайшов до нас. Сходи позаду храму
вели  в  довгий  коридор,  яким  ми  пройшли  до  невеликої  кімнати. Смолоскипи
освітили  двері;  обабіч  їх  стояли  двоє  жерців,  загрозливо піднявши мечі. Я
згадав  напис  на  амулеті:  “Гробницю  Серафіса  вічно  охоронятимуть невсипущі
вартові”.
Праворуч  від дверей височіла статуя бога сонця Ра, що, як вірили серафійці, був
заступник  Мітні-Хапі,  У  Стародавньому  Єгипті було багато культів бога сонця,
тому  я  не  здивувався,  що  під час своїх досліджень ніколи ще не натрапляв на
таку  скульптуру. Цього бога, власне, краще було б називати Ра-Хепер: слово “ра”
означає  “сонце”  або  “той,  що  породжує  і  дає  людям  світло”,  а  Хепер  -
представник  сонця  на  землі. Статуя зображувала величезного жука-скарабея; він
стояв  на задніх лапках, розправивши крила і піднявши над головою передні лапки;
в них він держав сонце, кругле, мов м’яч.  До ніг жука припала людина з простягненими вперед руками, наче благаючи про
щось.
Ліворуч  від  дверей  на  стіні був ієрогліфічний напис, а поряд - велика статуя
фараона  чи  якогось номарха - владаря нома, тобто провінції. Мабуть, скульптура
зображувала автора таємниці, яку ми так хотіли розкрити.
Напис  привернув мою увагу. Ніколи в житті я не бачив нічого подібного: із стіни
висувались поставлені прямовисно кам’яні  круги з майстерно витесаними по всьому обводу ієрогліфічними знаками, гарно
пофарбованими. Круги вільно обертались; за кожним обертом круга в стіні з’являвся лише один ієрогліф.
Я  спитав  Яхмоса,  що  означає  дивовижний напис: хоч я на своєму віку прочитав
чимало ієрогліфічних написів, але цього не міг розібрати.
-  Не  можу  сказати-і  сам не знаю. Цього не знають навіть жерці, що охороняють
гробницю, - похитав головою верховний жрець.
Я  глянув  на  двері.  Вони  здавались  дуже  міцними.  Через  їхні  клямки було
просунуто бронзові бруси, вправлені в товсті кам’яні одвірки.
- Вхід до гробниці замкнуто? - спитав я Яхмоса.
- Так, сюди ввійти ніяк не можна, - сказав вій.
-  Я  чув,  що  у  вас  був  жук-скарабей,  за  допомогою якого можна відімкнути
гробницю.
-  Жук-скарабей!  Та його ж украли! Кілька років тому до нас приїхав чужоземець,
йому  вдалося запобігти довіри служників храму, і він украв цей амулет у жерців,
що охороняють гробницю.
- Значить, тепер гробниця Серафіса замкнена навіки?
-  Так,  принаймні  аж  доки знайдеться жук-скарабей. Злодієві пощастило втекти,
хоч полководець Нохрі гнався за ним до самої пустелі.
- А що там є, у гробниці?
- Серафісова мумія і всі скарби стародавніх Фів.
- Кому ж належать ці багатства?
~  Вони  належать  Серафісові.  Але  відкрию  вам таємницю: ними хоче заволодіти
Нохрі.  Ця  людина  не боїться богів, а до душ предків йому байдуже. Коли злодій
зник,  Нохрі  поклявся  своїм  мечем (він не звик клястись іменами богів Озіріса
або  Амона),  що поверне амулет до Мітні-Хапі. Шукати амулет Нохрі послав одного
з  своїх  прибічників,  розумнішого  за  інших  та  ще й, кажуть, чаклуна. Однак
минуло  вже  багато  років,  а  Псаро  (так  звали  того  чоловіка)  й  досі  не
повернувся.
Почувши це ім’я,  я  здригнувся,  неначе  мене  хто  вдарив. Я згадав слова Рамешвара. Шівнатх
Джаухрі,  віддаючи  йому  в  Наландському музеї амулета, попередив: “Стережіться
Псаро!”
Чи  не  Псаро  вбив ШІвнатха в його власному будинку в Данапурі? І чи не він, що
вславився як чаклун, намалював на підлозі бога Анубіса з шакалячою головою?
Мені  й  перше  було  страшно, але я перелякався ще дужче, коли згадав отих двох
чоловіків, що переслідували нас до Суеца.
- Який він на вигляд, той Псаро? - спитав я верховного жерця.
-  Та  вже минуло чимало років, відколи я бачив Псаро востаннє, але в нього таке
обличчя,  що  забути  його  не  можна.  Він  дуже старий, набагато старіший, ніж
здається, коли подивишся на нього. На голові в нього немає жодної волосинки.
Я не втримався і ще спитав:
-  А чи немає в нього на обличчі рубця? Яхмос здивовано глянув на мене і похитав
головою.
- Ні, немає.
Я  зрозумів, що помилився, коли вважав одного з наших переслідувачів за Псаро, і
заспокоївся. Хіба ж міг я знати, що небезпека зовсім близько!
Ми  піднялись у храм, і тільки-но я ввійшов до кімнати, як мені дали записку від
Нохрі.  Він  кликав  мене  до  себе в палац, розташований навпроти царського, на
другому березі ріки.
Нохрі  прислав по мене човен, і хвилин за десять я вже стояв перед ним. Тепер на
Нохрі  замість  золотого  обладунку  була накидка з тонкого, прозорого серпанку.
Полководець  лежав  на  гарному  ліжку.  В головах у нього на невеликому столику
стояв  глечик  із серафійським пальмовим вином. Коли я ввійшов до кімнати, Нохрі
не  тільки  не  встав,  а  навіть  не поздоровкався зі мною - він тільки недбало
вказав мені на крісло. Я не сів. Тоді він мовив різко:
-  Як  собі  хочеш,  але я вважаю, що це негарно: ти - особистий жрець богів - І
стоїш  переді  мною,  а  я,  хоч мені підкоряються тільки прості смертні, лежу в
постелі. - І він глузливо посміхнувся.
- Жерцеві завжди властиве смирення, - відповів я.
- Можливо, але воїнові воно не потрібне. Ну, а чи ти уявляєш собі мою силу?
-  Я знаю, що ти командуєш армією цариці і що після неї ти наймогутніша людина в
цій країні.
- А чи не вважаєш ти, що цариця може що-небудь зробити проти моєї волі?
-  Коли  цариця  вітала  богів,  я помітив, що вона не почуває великої поваги до
могутнього Нохрі.
Нохрі засміявся:
-  Цариця  боїться мене, але боги наганяють на неї ще більший страх. Згодом вона
пожалкує,  що  була  така  нерозумна. От Анубіс доторкнувся до мене, а я, бачиш,
живий і досі.
- Але смерть може прийти першої-ліпшої хвилини, - сказав я. 
Дуже  хотілось  мені дізнатися, що він думає про нас, і тому я наважився гратися
з вогнем.
-  О  Тутмосе!  Я  людина  відверта  і хочу, щоб і ти був відвертий зі мною. Я ж
солдат, а ти повинен знати, що солдати не ховають своїх думок.
- Я теж люблю говорити все просто у вічі.
- Добре, подивимось! Тож розкажи мені все, що ти знаєш про Серафісів амулет.
На щастя, моя шкіра була вкрита фарбою, і Нохрі не міг помітити, як я зблід.
-  Я  знаю,  що  вже минуло чимало років, відколи цей амулет вкрадено і вивезено
звідси.  Знаю  я  і  те, що тільки за його допомогою можна відімкнути Серафісову
гробницю.
- О, ти багато чого знаєш! Але звідки ти дізнався про все це?
- Від Яхмоса.
- Я бачу, цей старий жрець і справді зовсім дурний! Яхмос може вивчити напам’ять  усі  легенди  й  перекази  про богів, але на людях він ніяк не розуміється.
Зате  Нохрі  зроблено  з  іншого  тіста.  Я чув, що Гор - син Озіріса й Ізіди, а
Анубіс  -  син  Нейт,  яка плаче в пустелі. Чи це не ті самі боги, ідо ходять за
тобою,  мов  ягнята?  Я  дуже  радий, що не гаяв часу на вшанування їх. Я вивчаю
богів так само, як і людей, а зараз, Тутмосе, хочу розібратися в тобі.
Сказавши  це, Нохрі схопився з ліжка і швидко відсунув завісу, що висіла за моєю
спиною.  Я  озирнувся і мало не скрикнув від жаху: позаду мене стояв той, кого я
вже бачив раніше.
-  Псаро, ану подивись пильно на цього чоловіка, що прикидається жерцем. Хто він
такий? - голосно спитав Нохрі.
Мені  забракло  мужності  дивитися просто в обличчя Псаро - я зразу пізнав його.
Худе,  охляле  тіло,  лиса  голова, зморшкувате обличчя, холодні очі! Це був той
самий  чоловік, якого ми бачили на “Лотосі”. Саме він, а не хтось інший, вкрав у
нас  амулета,  і саме його кінець кінцем добре-таки обдурив пан Чан. Тепер я був
майже впевнений, що це він убив Шівнатха Джаухрі.


Розділ XVII
ЗУСТРІЧ З ЦАРИЦЕЮ

Старий  так  пильно  дивився  на  мене,  наче хотів пронизати поглядом наскрізь.
Уникаючи  його,  я  одвів  очі  і  раптом  помітив  за  спиною  у Псаро молодого
чоловіка, який теж плив разом з нами на “Лотосі”.
Нохрі  поклав  руку  мені  на плече, і я добре відчув, який дужий цей серафієць:
він  торкнувся  до  мого  плеча тільки чотирма пальцями, а мені здалось, що я не
витримаю величезної ваги, яка навалилась на мене, і от-от упаду на землю.
-  Ну,  Псаро,  дивись  добре.  Чи знаєш ти цього чоловіка? Чи зустрічав ти його
коли-небудь у тій дивовижній країні, що лежить за пустелею?
Я  почував приблизно те саме, що почуває кривавий убивця, який сидить за міцними
ґратами на лаві підсудних і чекає вироку суду.
- Ні, я його не знаю, - відповів нарешті Псаро.
Я  в  душі  подякував  панові Чану за його кмітливість і майстерність, за те, що
він  змінив колір моєї шкіри, поголив бороду, вуса і голову - одне слово, за те,
що мене годі пізнати.
Нохрі  навіть  не  приховував, який він розчарований. Він почав ходити з кутка в
куток,  роздимаючи  ніздрі  і  стукаючи  кулаком  правої руки по лівій долоні. Я
дивився  на  Нохрі  і  мимоволі порівнював його з тигром, який уперше опинився в
залізній клітці.
Потім  він  зупинився,  примружив очі, заклав руки за спину і знову звернувся до
Псаро:
-  Ану,  дивись  краще!..  Я  вірю, що ти побачив у тій дивовижній країні багато
незвичайного,  чудного,  такого,  про  що ніхто з нас не чув і в що навіть важко
повірити.  Ти  вивчив  там  дивну  мову,  якої тут ніхто не може зрозуміти... Ти
казав,  що  амулет вкрадено у тебе в якомусь приморському місті. Який вигляд мав
злодій?
- Не знаю, тоді було темно. Я пам’ятаю  тих  двох,  у  кого  був  амулет.  Один  із  них - старий чоловік із сивою
бородою.  Той  ніколи  не  наважився  б  одібрати  вкраденого  жука-скарабея,  -
відповів Псаро.
- А другий?
-  Другий  був  високий,  худорлявий  чоловік,  а  очі  в  нього  блищали, мов у
божевільного.
Я  був  урятований! Я розумів, що не відповісти на цю вихватку Нохрі не можна, і
тому сказав сердито, намагаючись викликати в Нохрі повагу до себе:
-  Послухай, Нохрі, сама володарка цієї країни привітала нас, а вона могутніша і
впливовіша  за  тебе,  хоч ти про це думаєш інакше. Відколи ми тут, ми нікому не
вчинили  нічого поганого. Ще того дня, коли ми прибули сюди, я переказав цариці,
що  боги  завітали  до  її  країни,  дбаючи про мир і добробут серафійців. Питаю
тебе,  за  чиїм  наказом  ти  образив мене і поставив цього чоловіка суддею наді
мною?
- З власної волі! - гримнув Нохрі.
-  Коли  так,  я змушений буду сказати цариці, що перебуваю тут не для того, щоб
мене ображали.
-  Царицю  можна  налякати  розповідями  про  богів  та духів, про чаклунство та
закляття - вона ж усе-таки жінка, - а солдатові ці байки ні до чого.
- Я йду до цариці, - сказав я і рушив до виходу.
Двері  самі  розчинились  переді  мною,  але не встиг я пройти і двох кроків, як
дорогу мені заступили двадцятеро воїнів, озброєних з голови до ніг.
Я обернувся до полководця:
1- Накажи їм пропустити мене!
Нохрі зловтішно усміхнувся:
-  От  бачиш, яку сіть розкинув я тут для вас! Цього разу ти з неї вибрався, але
на  другий  раз уже її не розірвеш і опинишся в ній не тільки ти сам, а разом із
шакалом, ібісом та соколом, - відповів полководець і звелів пропустити мене.
Я  розумів,  що  тільки  чудо врятувало мене від Нохрі, і, вийшовши з палацу, ще
довго  не  міг  отямитись. Який у мене був настрій, ви можете собі легко уявити,
коли згадаєте, що я ніколи не був хоробрий.
Але  Нохрі  кинув  нам  зухвалий  виклик,  і  я  зразу  ж подався до цариці, щоб
розповісти їй про все.
Біля  головного входу мене зустрів начальник охорони. Він підніс руку, вітаючись
зі  мною,  і  спитав,  що  мене  привело  до  палацу.  Я відповів, що конче мушу
побачити  царицю.  Тоді  він  провів мене садом до будинку, де була тронна зала.
Гарними  мармуровими  сходами я ввійшов до величезної зали з басейном. Біля води
було  розстелено  килим, на якому лежала цариця із своїми подругами. Я подивився
на неї і мимоволі подумав, що вона ще зовсім дитина.
Цариця встала й шанобливо привітала мене.
- Боги просили вас що-небудь переказати мені? - спитала вона.
-  Боги посилають цариці своє благословення, - відповів я і знову подумав, що ми
справжні  злочинці,  коли  наважуємося  свідомо обманювати молоду, чесну й чисту
дівчину.


Цариця  мені  подобалась  не  тільки своєю щиросердістю, а й тим, що дуже просто
поводилась:  адже  не  треба  забувати,  що  їй  належали всі блага стародавньої
цивілізації.  Серісіс  мала  добру  освіту:  Яхмос  казав  мені,  що вона інколи
годинами  розмовляла  з  ученими  країни.  Якби  вона,  володарка  цього царства
минулого,  знала  хоч  трохи  сучасний світ, то, безперечно, ще краще правила: б
своєю забутою країною.
Коли  я  стояв  перед  Нохрі,  людиною,  яка  не знає почуття жалю або поваги до
людей,  я  розумів,  що  і моє життя і життя моїх товаришів висить на волосинці:
найменша  невпевненість або необачно сказане слово спричиняться до нашої смерті.
Отже, щоб вирватися з рук такої людини, не соромно було іти на все.
Але  зараз, коли я стояв перед царицею, то вважав, що немає кари, на яку б ми не
заслужили,  і  мені  дуже  хотілося  розказати  їй  усе.  Звичайно,  це  було  б
безглуздо:  якби  Серісіс  навіть  схотіла,  то  не  могла  б урятувати нас - її
підданці не помилували б тих, хто їх обдурив.
Я  помітив,  що  цариця  дуже  симпатизує  мені,  і  не тільки через те, що боги
прихильні  до  мене.  Як  це  пояснити,  не  знаю,  бо  навіть замолоду я не був
привабливий  і не міг сподіватися на прихильність такої гарної дівчини, а тепер,
на  старість,  годі  й  казати!  За  віком я міг би бути їй дідом. А проте видно
було, що вона ставилася до мене з .великою ніжністю, любов’ю і повагою.
Серісіс  узяла  мене  за  руку,  і  ми  спустились  мармуровими  сходами  в сад.
Надвечірнє  прохолодне  повітря  було  напоєне  запахом  квітів.  Ми йшли алеєю;
обабіч  її  височіли  статуї  староєгипетських  богів  та  богинь. Раптом цариця
глянула мені в обличчя.
- Тутмосе, скажіть, що з вами? Вас, здається, щось стривожило? - спитала вона.
- Так, царице, - відповів я.
- Може, ви чим-небудь розгнівали богів? - співчутливо спитала Серісіс.
-  Ні, я нікому не заподіяв ніякого лиха і не розумію, чого Нохрі вважає мене за
свого  ворога.  Я  прийшов  сюди,  царице,  просити  оборони  від цієї страшної,
непорядної людини.
-  Нохрі  зловживає своєю силою! - вигукнула вона і гнівно тупнула ногою. - Хіба
я  не  володарка цієї країни, що розкинулась від підніжжя гір до пустелі? Хіба я
не  походжу  з династії фіванських фараонів? Моє слово тут - закон. Ніхто з моїх
підданців   не   сміє   порушити  мій  наказ,  і  тільки  полководець  Нохрі  не
підкоряється мені.
- І ви боїтесь його? - запитав я царицю.
-  Ні,  я  не  боюсь  Нохрі.  Але  він  зовсім не хоче зважати на мене. Я не раз
просила  в  Яхмоса  допомоги  й  поради. Однак верховний жрець страшенно боїться
цієї людини і нічим не може допомогти мені.
Серісіс  подивилась на мене, тужно простягла вперед руки з безліччю браслетів, і
браслети   ледве   чутно   задзвеніли.  Останній  промінь  сонця  пробіг  по  її
самоцвітах, і вони спалахнули всіма барвами райдуги.
З  глибоким  хвилюванням  згадую  я  тепер  той  вечір,  проведений з царицею: і
чудовий  сад, і запах квітів, і рівні алеї, гарні інжирні дерева, пальми, великі
стародавні  статуї та сфінкси, повиті виноградними лозами, і, нарешті, прекрасну
молоду жінку; її чари відчув навіть такий сухий учений дідуган, як я...
То  був  цілий маленький світ, не схожий на інші. І раптом я зрозумів: хоч би як
пильно  наліплювали ми налички на речі древньої культури, ставили на них номери,
заводили  в  списки  та  каталоги,  розставляли  на  полицях  шаф і на засклених
стендах, вони все-таки назавжди залишаться мертвими пам’ятками  старовини, і нічия фантазія не замінить безпосереднього знайомства з цим
світом, що живе своїм особливим життям.
Сумління  весь  час мучило мене, і я поклявся в душі допомогти цариці чим зможу,
якщо  їй  буде  сутужно або загрожуватиме небезпека. Звичайно, я розумів, що без
таких мудрих і вірних друзів, як Дхірендра та Чан, моя клятва нічого не варта.
-  Тутмосе,  ви мудра людина, вам довіряють самі боги. Попросіть богів допомогти
мені, - звернулась до мене цариця.
Я спитав, яка їй потрібна допомога.
-  Нохрі  хоче  заволодіти  моїм  троном, - відповіла Серісіс. - Я добре знаю цю
людину.  Нохрі має великий вплив на армію, і коли б він схотів зняти заколот, за
ним би пішла більша частина війська.
- Він не наважиться зробити це.
-  Ні,  -  заперечила  цариця, - я впевнена, що рано чи пізно він повстане проти
мене. А якщо вибухне війна, я можу покластися тільки на свою особисту охорону.
-  Ваші  охоронці  - це справжні витязі! - сказав я. - Коли я заходив до палацу,
то бачив їх в обладунках і при зброї. їхні шоломи прикрашені пір’ям червоного ібіса.
-  Вони  відважні й спритні лицарі. їх добирали по всьому царству; інші воїни їм
сягають  тільки  до  плеча.  Вони  щирі  мої прихильники і ладні віддати за мене
життя.
- Що ж треба Нохрі?
-  Я  ж  сказала вам - він хоче владарювати і не вгамується, доки не сяде на мій
трон.  А  ще  більше, ніж влади, він жадає багатства. Того, що я зараз скажу, не
повинен  знати  ніхто.  Мене  повідомили,  що  Нохрі  бажає відчинити Серафісову
гробницю.
- Невже він хоче заволодіти захованими там скарбами?
-  Так. І Нохрі давно зробив би це, але не здатен відімкнути двері в підземелля.
Для  нього немає нічого святого, він не побоявся б зневажити самого бога сонця і
ввійти  до гробниці. Але я сподіваюсь, що він не зможе пограбувати Серафіса, хоч
би й пробрався туди - боги не допустять цього.
- Яхмос сказав мені, що треба знати якусь таємницю, щоб відчинити її.
- Цю таємницю може знати тільки той, хто володіє Серафісовим амулетом.
- А ви не знаєте її? 
Серісіс похитала головою.
-  її ніхто не знає, - сказала вона. - І жодна людина, хоч би яка була могутня й
дужа,  не  зможе  ввійти  до  гробниці  без цього амулета. Однак амулета вкрали.
Розшукувати його пішов Псаро, але він ніколи сюди не повернеться.
- Царице, він тут.
- Псаро? Повернувся?!
- Він щойно прибув сюди з дивної країни, яка лежить по той бік пустелі.
-  Тоді  всьому  кінець,  і  навряд  чи  я врятуюсь від смерті. Ця людина завжди
підбурює  Нохрі.  Нохрі хоробрий і дужий, а Псаро мудрий, як змія, - безнадійним
тоном мовила цариця.
Позаду  брязнула  зброя.  Я  обернувся і побачив Нохрі в золотому обладунку. Він
ішов  до  нас, високо піднісши голову. Хоч він і навівав на мене страх, я не міг
не замилуватися його мужньою красою і поставою.
-  От  він  і  сам  прийшов сюди. Ідіть, Тутмосе, але завтра неодмінно завітайте
сюди. Я маю дещо сказати вам, - тихо промовила цариця.
Я  попрощався  з  нею  і рушив до дверей. Проходячи повз Нохрі, я відчув на собі
погляд його метких чорних очей.





Розділ XVIII
ПЕРЕД БУРЕЮ

Тієї  ж  ночі  Дхірендра, Дхандас, Чан і я зібралися разом, щоб порадитись. Наша
нарада  закінчилась  тільки  над  ранок,  -  багато  чого  довелось  обговорити.
Становище  наше  було дуже важке. Нохрі не вірив нам - вже це було небезпечно, а
до  того  ще й Псаро повернувся в Мітні-Хапі, і його присутність загрожувала нам
смертю.
Серафійці  завжди вважали Псаро за чарівника. А тепер він, єдиний на всю країну,
побачив  сучасний  світ  з  усіма  чудесними  відкриттями  й  досягненнями нашої
цивілізації.
Я  висловив  думку,  що  саме  Псаро  вбив  Шівнатха  Джаухрі. У відповідь на це
Дхандас розповів деякі подробиці вбивства - про них у газетах не писали.
Агент  поліції,  що  розслідував  цю справу, побачив на підлозі ніж, яким ріжуть
папір.  Мабуть,  Шівнатх, захищаючись, ударив Псаро цим ножем - от звідки взявся
рубець на щоці. Раніше, казав Яхмос, його, не було.
Отже,  ми  знайшли  вбивцю  Шівнатха  Джаухрі,  але  це  нас  не  заспокоїло. Ми
зрозуміли, що Псаро не легко обдурити.
Я  ладен  був  хоч  зараз  покинути Мітні-Хапі, бо перебувати тут ставало дедалі
небезпечніше.  До  того  ж  я  вже  вдовольнив  свою допитливість ученого. У цій
країні  я  побачив більше цікавого, ніж сподівався. Але як вибратися звідси й не
загинути?  Якщо  навіть нам пощастить утекти з міста, ми однаково не врятуємось:
тікати через пустелю годі й думати, а іншого шляху ми не знаємо.
Поки  я  висловлював товаришам ці сумні думки, пан Чан спокійно сидів на підлозі
і слухав мене, спершись підборіддям на коліна.
-  Не  треба  занепадати  духом,  професоре,  - сказав він, коли я закінчив. - Я
цілком  згоден  з  вами,  що  пробувати знову перейти пустелю - безумство. Але я
почув, що повернувся Псаро, а це, мені здається, добра ознака.
-  Як  добра  ознака?  - аж крикнув я. - Та тільки-но він дізнається про нас, не
минути нам лиха.
-  Ви не зрозуміли мене, професоре. Невже вчи думаєте, що Псаро повернувся через
пустелю? - усміхнувся Чан.
- Не знаю, - відповів я.
- Я вважаю, що це неможливо, - сказав Чан.
- Чому ж?
-  У  нього  не  вистачило б сили на таку подорож: адже він набагато старіший за
вас.  Я  добре  розгледів  його  тієї  ночі,  коли мені довелося вкрасти в нього
амулета.
- Але це ви тільки так гадаєте, - заперечив я.
-  Ні, професоре, я ще не все сказав вам. В африканських лісах поширена хвороба,
яка  назавжди  залишає  слід  на  обличчі людини: губи спочатку синіють, а потім
стають  чорні.  І  ознаки  цієї  хвороби я помітив у Псаро. Отже, подорожуючи до
Індії, він пробирався через ліси.
- Ви й це встигли побачити тієї ночі в Суеці? - здивувався я.
-  Атож.  Але  тоді  я  розглядав  його  при  світлі кишенькового ліхтарика і не
звернув  особливої  уваги  на це, але тепер починаю пригадувати. Моя голова - це
щось  подібне до складу: вона зберігає найрізноманітніші речі, про які я іноді й
гадки не маю, а випливають вони в пам’яті  лише  тоді, коли в цьому є потреба... Але слухайте далі. Як мені відомо, ні
на  південь,  ні  на  північ  від  цієї країни немає великих лісів, немає їх і в
долинах  Нілу  й  Собату.  Та  Псаро і не міг би добратися сюди з півдня, бо для
цього  йому  довелося  б накинути кругу і згаяти багато часу. Залишається тільки
одна  дорога  -  з  південного  сходу.  Коли так, то ми з вами зможемо вибратися
звідси тією самою дорогою, якою ішов Псаро.
-  Що ж, може, ви й справді маєте рацію, - сказав я, відчуваючи, що Чанові слова
збудили  в  мені  якусь надію. - І що скоріше ми вирушимо в дорогу, то краще, бо
сидіти довше у храмі нам небезпечно.
-  Значить,  ви  пропонуєте  тікати  звідси  при  першій  нагоді?  - спитав мене
Дхірендра.
- Звичайно. Але мене тривожить думка, що цариці загрожує смертельна небезпека.
Дхандас  досі  мовчки  слухав  нас,  але  після  моїх  слів несподівано встряв у
розмову.
-  Ми  прибули  сюди  не  для  того,  щоб рятувати якусь там царицю, і я не піду
звідси, аж поки не побуваю в Серафісовій гробниці.
-  Це неможливо. Якби ми навіть і знали її таємницю, то не змогли б справитися з
жерцями, що її охороняють, - сказав Чан.
-  Якщо ми спробуємо вдертись туди силою, це закінчиться для нас дуже погано. На
мою  думку,  найкраще,  що  ми  можемо зробити, - це залишатися друзями з усіма:
якщо  в  нас  буде  хоч  один  ворог серед охорони гробниці й жерців храму - нам
прийде кінець, - підтримав Чана Дхірендра.
-  Мій  дядько зробив велике відкриття. Він дізнався про цю країну і про все, що
ми  тепер бачимо на власні очі. Він залишив після себе кілька записних книжок, і
кожне  слово,  написане  там,  -  правда.  Тому  немає ніякого сумніву, що й про
Серафісову  скарбницю  він  пише  правду.  Я згоден, пробувати силою вдертися до
гробниці   безглуздо,  але  ще  безглуздіше  було  б  утекти  звідси,  залишивши
незліченні багатства, - півголосом промовив Дхандас, втупившись очима в полум’я вогнища.
Ми  мовчки  дивились на цього чоловіка, який мріяв заволодіти всіма Серафісовими
скарбами.  Саме  задля них він і вирушив у цю небезпечну подорож. І проти участі
Чана  й Дхірендри в експедиції він заперечував тільки тому, що не хотів ні з ким
ділитися багатством, захованим у гробниці.
Мовчанку порушив каштан Дхірендра; він до всього підходив практично.
-  Уявімо  собі,  що ми таки пройшли у гробницю і забрали всі скарби. А що далі?
Як  ми  візьмемо  їх  з  собою у довгу, може, на кілька тисяч кілометрів подорож
через  африканські  ліси?  Шлях на південний схід - я твердо переконаний у тому,
що  він  є,  -  очевидно,  проходить  недослідженими  лісами  і веде в Кенію або
Уганду.  Мені  доводилось  не  раз  подорожувати  через  ліси,  і  тому я кажу з
власного  досвіду:  коли  ми збираємось у таку подорож, то повинні взяти з собою
тільки найпотрібніше в дорозі, - сказав він.
- Подумайте, скільком людям потрібні гроші! - вигукнув Дхандас.
-  А  проте золото не замінить вам їжу. Хоч би ви зібрали всі коштовності, які є
на  світі,  вони  не  поможуть  вам відбити напад у дорозі, - пробував напоумити
його Дхірендра.
Дхандас довго мовчав, а потім сказав грубим, неприязним голосом:
-  Я  людина  хоробра  і  ладен  чекати  стільки  часу, скільки потрібно. Всі ми
залежимо від обставин. Ніхто не може сказати, що буде завтра.
Це  й  справді  було  так.  Ми не знали, що чекає нас, особливо тепер, коли сюди
повернувся Псаро...
На  другий  день  зайшов  пізно,  вже ввечері, Яхмос і сказав, що цариця просить
мене  зараз  завітати  до  неї.  Коли ми сиділи в човні, я пробував заговорити з
верховним  жерцем,  але  він  не  відповідав,  а тільки мовчки плакав, затуливши
обличчя  руками.  Я  зрозумів, що скоїлось якесь лихо, і не міг дочекатися, коли
ми приїдемо.
Серісіс  була  в  палаці  сама,  без  подруг. Цариця шанобливо привіталась, і не
встиг  я  ще навіть спитати, навіщо мене покликано, як вона взяла мене за руку й
сказала:
-  Я  дуже  потребую  вашої допомоги. Як я вам казала вчора, так і вийшло. Псаро
повернувся  і  разом з Нохрі затіяв змову проти мене. Вчора ввечері Нохрі навіть
пригрозив, що буде повстання, коли я не скорюсь йому.
- Чого ж він вимагає від вас, царице? - спитав я.
-  Ви  навіть  уявити  собі  не  можете,  чого  він  вимагає! - вигукнула вона і
звернулась  до  Яхмоса:  -  Хіба я і мої предки не шанували богів? Невже в моєму
царстві не знайдеться жодної людини, яка могла б провчити цього негідника?
- Чого ж він вимагає від вас? - вдруге спитав я.
-  Нохрі  хоче,  щоб  я  дозволила  йому  пограбувати  Серафісову  скарбницю. Я,
звичайно, не дозволю, але ж він може повбивати жерців, які охороняють її,
-  Цього  не  буде  ніколи:  якщо  це  станеться,  лютий гнів богів упаде на всю
країну, - промовив верховний жрець.
-  Я  для того покликала вас, Тутмосе, щоб великі боги Гор, Тот і Анубіс, які не
раз  захищали  моїх  предків  од  ворогів, допомогли цієї тяжкої хвилини і своїй
вірній рабині, - сказала цариця.
- Вони обов’язково допоможуть вам! - щиро вигукнув я.
Я  бачив,  що  наша  доля  залежить  від того, залишиться цариця на троні чи ні:
навряд  чи  ми  прожили  б  і добу, коли б ним заволодів Нохрі. Можливо, саме ця
думка викликала таку швидку і впевнену відповідь.
Мої слова заспокоїли царицю. На її гарному обличчі знову з’явилась усмішка, і СерісІс сказала, плескаючи в долоні:
- Мій дорогий Тутмосе, я все життя буду вам вдячна за це.
-  Скажіть,  царице,  чому Нохрі так поспішає заволодіти Серафісовою скарбницею,
замість  того,  щоб  спершу  зняти повстання й заволодіти троном, а тоді вже без
перешкод грабувати її?
- Йому потрібні гроші, щоб підкупити зрадників і грабіжників.
- О, це мені й на думку не спало!
-  Але,  хоч би там що намислив Нохрі, до Серафісових скарбів він не добереться.
Боги не допустять цього.
- А хіба зламати двері в гробницю не можна?
-  Ніяк не можна. Вже минули тисячоліття, відколи її побудовано, але ще ніхто не
зміг пройти туди. Я боюсь тільки Псаро - він умілий маг і чаклун.
Я  також  боявся  Псаро,  але  не  тому,  що  вірив  у  чаклунство, - адже Псаро
познайомився із сучасним світом і знав далеко більше, ніж його співвітчизники.
Обміркувавши становище, я сказав цариці:
- Я буду говорити з Тотом - ніхто не може змагатися з ним у мудрості.
Я сказав правду - за все своє життя я не бачив людини, розумнішої за Чана.


Розділ XIX
ПОЧАТОК БУРІ

Я  не  перебільшу,  коли  скажу, що ми почували себе так, наче були біля кратера
вулкана  перед  його  виверженням.  А виверження могло розпочатись першої-ліпшої
хвилини,  і  ми  чекали,  що  от-от  під  ногами  розступиться земля і безслідно
поглине нас.
Ми   сиділи   вчотирьох  у  нашій  маленькій  кімнатці;  двері  її  виходили  до
центральної  зали.  Я щойно розповів друзям про нашу розмову з царицею; не знаю,
що  ми  надумали  б, якби мали час спокійно все обговорити, але події випередили
нас. У залі пролунав чийсь нестямний зойк, і я вибіг із кімнати.
І  досі  не  можу  спокійно  згадати  те, що постало перед моїми очима. Вперше в
житті  я  побачив, як ллється людська кров. Звичайно, мені доводилось читати про
криваві бійки і розправи, але я ніколи не думав, що людина може так озвіріти.
Того  дня  відзначалося свято на честь бога сонця Ра. Перед храмом, освітленим з
цієї  нагоди  смолоскипами  та  світильниками,  зібралося  багато жерців. Скрізь
панували мир і спокій. І раптом, несподівано для всіх, з’явився загін із двадцяти чоловік, озброєних з голови до ніг.
Першого  вбито вартового, що стояв коло дверей храму. Це його передсмертний крик
почули ми з нашої кімнати.


Воїни,  горлаючи,  вдерлись  до  зали й напали на бідолашних беззбройних жерців.
Серед воїнів був Нохрі. Його обладунок яскраво блищав, осяяний полум’ям  смолоскипів.  Поруч  з полководцем стояв Псаро. Нохрі тримав у руках великий
лук, такий самий, як у того сміливого мисливця, що гнався за гієною.
Осатанілі  солдати  без  жалю вбили майже всіх жерців. Врятувались тільки ті, що
встигли  сховатися  за  товстими колонами, а потім непомітно добралися до дверей
храму і зникли у пітьмі.
За кілька хвилин усе було закінчено, і Нохрі, піднісши меч, вигукнув:
- Вперед! До гробниці!
Воїни кинулися за своїм ватажком, і незабаром у підземеллі забряжчала зброя.
Я побіг до своїх товаришів. Вони були вже в масках.
-  Нохрі  вбив жерців! - крикнув я. - Він намагається вдертися до гробниці. Якщо
він загарбає скарби, ми загинемо.
- Наготуйте револьвери, - наказав Дхірендра, вибігаючи з кімнати, - і за мною!
Чан  і  Дхандас  кинулися  слідом,  я  -  за  ними. Хоч яке небезпечне було наше
становище, але я, пам’ятаю,  мимоволі  усміхнувся:  дуже  кумедний  вигляд  мали староєгипетські боги,
озброєні сучасною вогнепальною зброєю!
Коли ми вбігли до підземелля, обидва вартові гробниці лежали в калюжах крові.
Дальші  події  не  можна описати стисло, хоч вони тривали якісь мізерні секунди.
Я,  здається,  не  брав  участі в цій сутичці, бо так налякався, що зовсім забув
про  двадцятизарядний  револьвер,  який тримав у руці. Весь тремтячи від страху,
дивився я на мечі, освітлені полум’ям  смолоскипів,  і враз помітив, що серед солдатів почалася якась метушня. Вони
безладно  бігали,  наштовхувались  одні  на одних, падали і, схопившись на ноги,
знову  гасали  по  підземеллю,  аж  поки нарешті кинулися врозтіч. Це єгипетські
боги  з  обличчям  тварин  напали  на  них,  мов розлючені леви, і посіяли серед
солдатів  жах.  Бог  Гор  височів  на  цілу  голову  над  усіма, крім Нохрі. Від
брязкоту зброї, пострілів і гамору я мало не оглух.
Бій  тривав недовго. Псаро, Нохрі і воїни, які встигли врятуватися, відступили й
сходами  подалися  до  головної  зали.  Ми  залишилися  самі серед трупів убитих
жерців та п’ятьох солдатів Нохрі.
Однак  Дхірендра  не  втримався  і  теж  побіг  нагору.  До  нас долинуло кілька
пострілів, потім усе затихло: мабуть, у Дхірендри закінчились патрони.
Нохрі із своїми людьми добрався до ріки і поплив човном у свій палац.
Отже, його перша спроба загарбати Серафісові скарби зазнала невдачі.
Коли Дхірендра повернувся, я побачив у нього на плечі кров.
- Вас поранено? - спитав я.
-  Так,  трохи  дряпнуло...  Цей  диявол  у  золотому  обладунку насилу вибрався
звідси.  Ми  були  так  близько  один  від  одного,  що  я  не  міг навіть добре
націлитись.
-  Не забувайте, що Нохрі ще до світанку може повернутись, - сказав Дхандас, - і
тоді вже ми зазнаємо поразки, бо їх буде набагато більше.
-  Це  правда,  але  не  треба  забувати про забобони. Цим людям нелегко підняти
зброю проти тих, кого вони вважають за богів, - заперечив я.
-  Ви  впевнені  в  цьому, професоре? - спитав Чан. - Невже ви думаєте, що Псаро
нічого  не зрозумів, побачивши, як Анубіс стріляє з револьвера? Адже він побував
у  Бомбеї,  Калькутті,  в  Патні  й  Бенаресі. Спектакль закінчено. Треба швидко
надумувати щось - ми маємо на це якихось півгодини, не більше.
-  Треба  сховатися  в  царському палаці. Це єдине місце, де ми зможемо почувати
себе безпечніше, ніж десь-інде, - висловив я свою думку.
Дхандас, який саме уважно розглядав ієрогліфи, раптом спитав мене схвильовано:
- Професоре, амулет із вами?
- Ні.
-  Тоді, будь ласка, принесіть його швиденько. Мені от що спало на думку: багато
з цих знаків, здається, подібні до знаків на амулеті.
Я  збігав по амулет, ще не розуміючи, що може бути спільного між цими кругами та
амулетом.
Коли я повернувся, пан Чан сказав:
-  Вважайте,  що бог магії і чаклунства розкрив цю таємницю. Все зрозуміло. Це ж
не що інше, як замок із секретом, подібний до тих, які випускають в Алігарсі [28 Алігарх - місто в Північній Індії. ].   Треба  поставити  літери  в  певному  порядку,  і  замок  відімкнеться.  Ви,
професоре,  держіть  амулет  і  дивіться на перший рядок, а я повертатиму перший
круг;  коли ви побачите, що ієрогліф на ньому збігся з першим ієрогліфом першого
рядка  напису  на  скарабеї,  зупиніть  мене.  Те  саме  ми  зробимо  і з іншими
кругами.
Першим  на  скарабеї  зображено  Хепера.  Чан почав обертати круг, на якому було
багато різних ієрогліфів та малюнків. Але от з’явився Хепер, і я сказав Чанові, щоб він зупинив круг.
Потім  він  почав обертати другий круг, і, коли малюнок на ньому збігся з другим
знаком  на  скарабеї,  я  знову  зупинив  його.  Те  саме  ми  зробили з третім,
четвертим і п’ятим  кругами.  Закінчивши  перший  ряд,  ми  побачили, що напис на ньому цілком
збігся з першим рядком на амулеті.
Тепер  ми  спробували  відсунути  верхній  поперечний  бронзовий брус. Він легко
ввійшов у кам’яну стіну, біля якої стояла статуя бога сонця.
Аж  зараз  ми помітили, що на скарабеї стільки рядків, скільки брусів на дверях,
а ієрогліфів стільки, скільки кругів.
Ми  повернули  решту  кругів  відповідно до напису на скарабеї і всунули в стіну
один  по  одному  всі поперечні бруси. Вхід до гробниці відчинено! Але перед тим
як  увійти  до  гробниці, я ще раз глянув на ієрогліфи на кругах. От що було там
написано:
“Скарабей   проклинає  того,  хто  перший  спробує  пробратися  до  гробниці,  і
попереджає,  що  сам  Анубіс  одведе  цього  зухвалого  блюзніра  туди,  де його
спіткають вічні страждання”.
Серафісова  гробниця  складалася  з  кількох  кімнат; стіни їхні були прикрашені
кольоровими  малюнками; в цих малюнках відбито різні епізоди з життя фіванського
вельможі.
Саркофаг з тілом Серафіса стояв на невисокому кам’яному  постаменті  в  кімнаті,  де  не  було на стінах прикрас, як в усіх інших.
Навколо  саркофага  було  розставлено  багато глечиків, таць та різних побутових
речей,  мабуть,  привезених сюди з Єгипту разом з тілом Серафіса. Від їжі, що її
залишили  тут  у  день  похорону, не зосталось і сліду: адже, як відомо, Серафіс
був сучасник Юдхіштхіра [29 Юдхіштхір - один із героїв староіндійського епосу “Махабхарата”.].
У  другій  кімнаті  була  статуя  Серафіса  на  троні,  а  поряд стояла маленька
скульптура  -  його  душа. У цій кімнаті зберігались усі багатства Фів. Тут було
чотирнадцять   скриньок,   повних  самоцвітів;  мабуть,  вони  коштували  багато
мільйонів  рупій.  Підлога  була  встелена золотими плитами однакового розміру й
форми. На кожній плиті вигравіювано Серафісове ім’я.
Коли  Дхандас побачив ці незліченні багатства, з ним стався напад божевілля. Він
довго реготав, витягнувши шию, аж поки знепритомнів.
На  щастя,  він  не  збожеволів остаточно - коли ми підняли його, він прийшов до
пам’яті. Але тепер уже ніщо не цікавило його, крім скарбів.
Він  не  одводив  очей  від  скриньок  - на них навіть не було замків. Я злякано
стежив за його обличчям: щелепа одвисла, погляд якийсь порожній, мертвий.
-   Ми   даремно  гаємо  час.  Сидимо  тут  уже  чверть  години,  а  Нохрі  може
першої-ліпшої хвилини повернутися до храму, - сказав Дхірендра.
- Ваша правда. Нам треба йти, - погодився Чан.
-  І  все  це  залишити  тут?!  -  скрикнув Дхандас, опускаючи руку в скриньку з
коштовностями.
-  А  невже  ви думаєте, що ми зможемо забрати все з собою? - хотів навести його
на розум Дхірендра.
Я схопив Дхандаса за руку:
- Ходімо! Всі скарби й багатства світу нічого не варті, коли нас уб’ють.
Чан  силоміць вивів його з гробниці і підтримував на сходах під руку, бо Дхандас
заточувався, мов п’яний.
Ми  з Дхірендрою відстали од них, зачинили двері, висунули бруси з правої стіни,
всунули  їх  в  отвори  на  протилежній стіні, повернули круги врізнобіч і таким
чином знову замкнули двері.
Тепер  ми  знали таємницю. Виявилося, вона була дуже проста. З внутрішнього боку
кожен  круг  мав невеликий квадратний шпеник; він входив у канавку на брусі і не
давав  йому  зсунутися з місця. Брус мав круглу форму, але спереду був зрізаний.
Відстань  між  брусом  і  кругом  з переднього боку була з палець завширшки, а в
інших  місцях брус щільно входив у кільце. Шпеник стояв під певним ієрогліфом, і
тому, тільки-но частина круга з цим ієрогліфом з’являлась  в  отворі  в  стіні,  шпеник виходив з канавки і звільняв брус. А коли
ієрогліф  зсувався  з  свого місця, шпеник знову попадав у виріз і замикав брус.
Таких кругів було понад сто, і кожен з них був як своєрідний замок.
Під горою, на якій височів храм бога сонця Ра, біля берега ріки було прив’язано  багато  човнів.  Ріка  в  Мітні-Хапі  була все одно, що канали в сучасній
Венеції.  Та  й  сама  столиця  серафійців,  до речі, дуже скидалася на це гарне
італійське  місто. їздили в Мітні-Хапі, як у Венеції, переважно легкими човнами;
від будинків, що стояли на березі, просто до води йшли сходи.
Ми  швидко  перенесли  в  човен  усі  наші речі та боєприпаси, посідали й самі і
попливли  до  палацу.  Першої-ліпшої  хвилини  Нохрі й Псаро могли повернутися в
храм, і тоді б ми зустрілися.
Дхірендра  взявся за стерно, а нам звелів тихенько гребти. Надворі була, на наше
щастя, непроглядна пітьма, ї ми непомітно допливли до царського палацу.
Я  постукав  у  браму. Нам зразу ж відчинили і провели в палац. Начальник варти,
як  виявилось, чекав мого приходу. Цариця наказала негайно пропустити мене, якщо
я прийду.
Коли  я розмовляв з начальником варти, раптом ударили барабани. Ми подивились на
палац Нохрі. Від полум’я смолоскипів на майдані перед палацом стало видно, як удень.
Начальник варти вхопив мене за руку:
- Чи ви знаєте, що це таке? Чуєте - б’ють барабани?
- Напевне, Нохрі скликає своїх воїнів?
-  Так,  а  це  означає - повстання, заколот, бунт! і не встигне зійти сонце, як
Мітні-Хапі  стане  полем  бою,  і його вулиці заллє кров... Зараз Нохрі пообіцяє
городянам  золото,  але,  захопивши владу, він, звичайно, запровадить нові важкі
податки, а багатьох вільних серафійців зробить рабами...
На  другому березі ріки знявся гамір. Нохрі повів своє військо на південь, туди,
де   стояв   храм  бога  сонця  Ра.  На  стінах  будинків,  повз  які  проходили
заколотники, трепетали відблиски смолоскипів.
-  О  Мітні-Хапі!  О  Серісіс,  володарка  країни  серафійців! Хіба ж вона зможе
подолати Нохрі?! - сумно вигукнув начальник варти.
Сказати  правду, я зовсім не був хоробрий воїн, але на словах умів показати свою
відвагу.
-  Не  бійтесь!  Захищати  царицю  Серісіс прийшли сюди Тот, Анубіс і сам Гор, -
сказав я.
-  Дивні  часи настали! Напевне, вже незабаром буде кінець світу, якщо самі боги
зійшли  на  землю  битися  з  людьми,  наче  в давнину, коли народився Єгипет, -
відповів мені начальник варти і пішов уперед.
- Ідіть за мною, - тихо гукнув я товаришів, і ми попрямували до палацу.
Я зрозумів, що жеребок кинуто - ми зв’язали  нашу  долю  з  долею  цариці.  Я  йшов  похнюпившись  і  думав уголос, не
помічаючи, що говорю своєю рідною мовою. Коли я отямився, біля мене був Яхмос.
- Якою це мовою ви говорили? - здивувався він.
-  Я  обмірковував  сам  із  собою  ті труднощі, що стоять перед нами, і говорив
своєю рідною мовою хінді, - набравшись сміливості, щиро сказав я йому.
Яхмос вражено глянув на мене і взяв за руку:
- Ходімо зі мною. Цариця не спала всю ніч, дожидаючи вас.


Розділ XX
ВИЛАЗКА БАКНІ

Яхмос  провів моїх товаришів до маленького храму, де стояла статуя богині Ізіди,
а  потім  пішов  зі мною в царицині покої. Серісіс була схвильована, і на очі їй
набігли  сльози, коли вона побачила мене. Шанобливо привітавшись зі мною, цариця
сказала:
- О Тутмосе, сталось те, чого я боялась! Нохрі готується захопити палац.
Біля  Серісіс  мовчки  стояв  якийсь  чоловік  -  я спочатку не звернув на нього
уваги.  Чорна  борода  спускалась  йому  на  бронзові  нагрудники.  Глянувши  на
сповнене  гідності  обличчя  цього чоловіка та на його шолом з червоним пером, я
вирішив,  що це Бакні - начальник охоронців цариці. Яхмос багато розповідав мені
про нього.
Склавши молитовно руки, цариця тривожно промовила:
-  Настає  кінець  нашого  роду!  А  мій же батько був прямий нащадок фіванських
фараонів!
Бакні опустив руку на держак меча і твердо сказав:
-  Заколотники  пройдуть  сюди  тільки  через наші тіла! Ми всі готові битися за
вас, моя царице, до загину!
-  Я  це  знаю,  мій  відважний  Бакні,  -  відповіла  Серісіс. - Твої гвардійці
найдужчі  й  найхоробріші воїни у всьому царстві, але скажи сам, що може зробити
один проти двадцяти? Нохрі веде за собою цілу армію.
Мені  тяжко  було  дивитися  на  горе  цієї гарної молодої жінки. Хотілось якось
утішити  її. Я твердо вірив, що мої друзі - капітан Дхірендра й Чан - зможуть їй
допомогти, і сказав:
-  О  володарко серафійців Серісіс, не бійтесь нічого. З вами не тільки особиста
охорона,  а  й  великі  боги,  яким  поклонялись  у стародавніх містах Нільської
долини  ще  за  ваших  предків.  Боги  прийшли  до палацу, щоб захистити вас від
ворогів.
- Невже вони тут?
- Тут.
- Тот і всемогутній Гор?
- І бог смерті Анубіс.
Мені  було  дуже  соромно обманювати довірливу царицю, але я бачив, що мої слова
заспокоїли її.
- Тепер мені можна не боятися, - сказала вона, усміхнувшись.
Я  обіцяв  цариці  підтримку  богів,  а  сам  з  жахом  згадував  яскраве світло
смолоскипів   на  другому  березі  ріки,  розуміючи,  що  воно  означає.  Псаро,
звичайно,  вже  знав,  де ми, і розказав усім про наш обман. І хоч би вояки й не
повірили  словам  Псаро,  залишається  ще  жорстокий і безстрашний Нохрі. Тепер,
коли  він  уже  зняв  повстання,  то  не може відступити, бо невдача означає для
нього смерть.
Нохрі   міг  кожної  хвилини  розпочати  штурм  палацу,  тому  Серісіс  скликала
військову раду.
Я  сказав цариці, що маю порадитися з богами, і пройшов у храм, де залишив своїх
товаришів.  Я  не  зразу  розшукав  їх,  бо  вони перейшли в підвал храму і там,
скинувши  маски, пригощались фруктами й овочами, принесеними до храму в пожертву
богам. Було там і єгипетське виноградне вино, але мої друзі не пили його.
- Ну як, Тутмосе, мабуть, зголодніли? Прийміть від нас дари божі.
Такими словами зустрів мене Чан.
-  Не  відмовлюсь:  для  того,  щоб  служити богам, потрібна не тільки душа, а й
тіло, - відповів я, сідаючи коло них.
Ми  добре попоїли, і я повернувся до цариці, а друзям порадив відпочити. Серісіс
саме  говорила  з  Яхмосом  і Бакні. Верховний жрець розказав їй з моїх слів, що
армія Нохрі йшла другим берегом ріки до храму бога Ра.
-  Сталося  так,  як  я думала, - сказала цариця. - Нохрі хоче пограбувати храм.
Він усе життя мріяв про Серафісову скарбницю.
- Але це ж нечуване блюзнірство! - обурився Бакні.
- Для такої людини, як Нохрі, немає нічого святого, - сказала цариця.
- Подумайте тільки, Тутмосе, він забере всі скарби!
Не  знаю,  чому  Серісіс звернулася саме до мене - навряд чи вона вже дізналась,
що ми кілька годин тому розкрили таємницю.
-  Він  не  зможе ввійти до гробниці: коли б навіть усі жителі Мітні-Хапі хотіли
вдертися  туди,  у  них  не вистачило б сили. Але зараз у храмі Ра не залишилось
жодного жерця, - сказав я.
- Жодного! - з жахом повторила цариця. 
І я розказав їй усе, що бачив у храмі. 
- Їх побито. Побито по-звірячому, і зробили це Нохрі та Псаро. 
- Яка підлість! Яке блюзнірство! Боги не подарують такого гріха! 
Яхмос спитав мене: 
- Невже Нохрі намагався заволодіти скарбницею? 
-  Так.  Але  не  заволодів.  Боги  не  дали,  йому  та його спільникам довелося
тікати.
-  Боги!  Боги!  -  повторив  Яхмос  таким  тоном,  що мені здалося, ніби він не
зрозумів, про кого йдеться.
- Гор, Тот і Анубіс, - додав я. 
- І Нохрі насмілився битися з ними? - здивувався Яхмос. 
- Так, насмілився! 
-  О,  значить,  він  не  побоїться  штурмувати  палац,  хоч  би й знав, що його
захищатимуть  самі боги, - сказала цариця. - Але, перш ніж напасти на палац, він
схоче  прибрати  до  рук  Серафісові скарби: адже він добре знає, що за золото й
коштовності  зможе купити всю армію. - В гарних очах Серісіс заблищали сльози. -
Зрадники! Всюди зрада! - сумно мовила вона.
Начальник  охоронців  цариці Бакні у відповідь на її слова вийняв меч із піхов і
став перед нею на коліна:
-  Ні,  моя  царице,  не  всі  зрадили  вас. З вами ваші охоронці, і вони завжди
будуть вам віддані.
Серісіс  простягла  руку, щоб підвести Бакні, і, подякувавши, сказала, що завжди
вірила йому.
Бакні був дужий чоловік і хоробрий воїн. Я й досі пам’ятаю його блискучий обладунок, довгу чорну бороду і міцні мускулясті руки.
Порадившись,  ми  наважились  на  одне  діло  -  його запропонував Бакні. Коли я
розказав про наш намір Чанові й Дхірендрі, вони теж погодились на такий план.
Бакні  не  хотів  сидіти,  склавши руки, в палаці й чекати, поки Нохрі нападе на
нього.  Він  вважав,  що  воїн  не повинен тільки відбивати напад, не наступаючи
сам.  І  хоч  у  Нохрі  було вшестеро більше людей, ніж у Бакні, однак відважний
начальник  особистої  гвардії  вирішив  сам  виступити проти нього. За годину до
схід  сонця  він  зібрав  своїх  солдатів  на  широкому  майдані  перед царським
палацом,  щоб  іти  з  ними  на  Нохрі.  Охороняти  палац  залишено  було тільки
невеликий  загін.  А  Нохрі  на  цей  час  уже  зайняв храм бога сонця Ра, марно
сподіваючись пограбувати скарбницю.
Я  попросив  товаришів  надіти  маски,  взяти  з собою револьвери та якнайбільше
патронів і вийти з храму.
І досі до найменших подробиць пам’ятаю все, що сталося того раннього ранку.
Сама цариця вийшла до солдатів, щоб сказати їм кілька напутніх слів.
Місяць  уже спускався до обрію, але зірки ще не погасли. Безмовні лави завмерлих
на  місці  солдатів  було добре видно. Я ніколи не бачив стільки високих і дужих
лицарів.  Жодному з них я не дістав би головою до плеча. Коли б вони простягнули
вперед  руки,  то,  мабуть, я вільно пройшов би під ними, не зачепивши їх, хоч я
маю сто шістдесят сантиметрів зросту.
Цариця  говорила  схвильовано,  натхненно. Коли вона закінчила, повітря розітнув
гучний  войовничий поклик. Солдати високо піднесли свої списи, показуючи цим, що
готові йти на бій.
І  тоді  у  передсвітанковій імлі я побачив три постаті. Вони спускалися сходами
до  майдану.  Для мене то були люди, але для всіх присутніх - боги, що творили в
стародавньому Єгипті чудеса.


-  Будьте мужні, брати! - пролунав голос Бакні. - Я веду вас до храму бога сонця
Ра,  над яким полководець Нохрі підніс прапор заколоту. Дивіться: боги Нільської
долини,  що  створили світ і смертних, прийшли сьогодні в Мітні-Хапі! Женіть від
себе  страх!  Ми  переможемо! Хто зможе опиратися Тоту, Анубісу і великому Гору?
Хто знайде в собі силу боротися проти богів?
Солдати  з  войовничим  покликом  вийшли  з  брами  палацу і попрямували вниз до
річки.  Біля  берега  стояло  багато  човнів, в них легко помістились усі воїни.
Бакні звелів не розмовляти в дорозі і гребти тихо.
Дужі  раби  сіли на весла, і наша флотилія рушила вниз за течією, на південь. За
двадцять хвилин ми були вже біля підніжжя гори, на якій височів храм бога Ра.
Я  сидів  в  одному човні з богами. Дхірендра тихо сказав мені, що - він у цьому
впевнений  - ми переможемо. Голос у нього був такий спокійний, неначе ми виїхали
на  прогулянку,  а  не на страшний, смертний бій. Чан мовчав, а Дхандас лиш один
раз озвався до мене. Я зрозумів, що навіть зараз він думав тільки про скарби.
У сутінку “сокіл” Гор нахилився до мене і спитав пошепки:
- Скажіть, будь ласка, скільки можуть коштувати Серафісові скарби?
-  На  це  не  легко  відповісти.  У скринях повно діамантів, рубінів, сапфірів,
смарагдів,  топазів,  перлів  та  інших  самоцвітів.  Я  не  думаю,  щоб  навіть
Національний банк Індії зміг їх купити, - відповів я.
Дхандас ухопив мене за руку і сказав, важко дихаючи:
- Професоре, я не зможу покинути цю країну, поки не візьму свою пайку скарбів.
-  Про  загарбання  коштовностей  із Серафісової гробниці годі й говорити: ми не
грабіжники, а чесні, порядні люди.
-  Чесні,  порядні  люди!  - злісно вигукнув Дхандас. - А навіщо серафійцям такі
величезні  багатства?  Хіба  ці  скарби  не  лежали  марно, заховані під землею,
протягом  тисячоліть?  Коли  б  ми взяли хоч однісіньку скриньку, то вже стали б
найбагатші люди в світі!
Саме  цієї  хвилини  наш  човен підійшов до берега, і Дхандас замовк. Перед нами
був храм бога сонця Ра. його вже захопили солдати Нохрі.
Ми  нечутно повиходили з човнів. Місяця вже не було видно, а зірки одна по одній
гасли.   От  по  небу  розлилася  криваво-червона  вранішня  заграва,  на  сході
спалахнув перший промінь сонця і освітив башти, покрівлі та мури Мітні-Хапі.
Бакні  вишикував  солдатів у три ряди. Я з товаришами був у центрі першого ряду.
Скажу вам щиро: коли пролунав наказ іти вперед, в мене аж у грудях похололо.
Я  зовсім  не  поділяв поглядів Дхандаса. Коли б у мене в руках опинилась навіть
тисячна  частка Серафісових скарбів і хто-небудь сказав мені, щоб я їхав з таким
багатством  до Індії, я б охоче віддав усі коштовності, аби тільки лишитися тут.
Події  захопили  мене,  і  я  почував  себе  сухою билинкою, яку несе нестримний
потік.
Я  йшов  між  Дхірендрою та Чаном і розглядав молодих бородатих солдатів у нашій
шерензі.  їхні  сміливі, вольові обличчя, мускулясті руки, що міцно тримали щити
і  списи,  справляли  на  мене  велике враження. Сам я був серед них, наче стара
баба  серед  юнаків,  чи  боягуз серед героїв. Проте я набрався відваги і твердо
вирішив  не  відставати  од товаришів і на власні очі побачити бій, хоч би за це
мені довелося накласти головою.
Раптом  Бакні  голосно  скомандував  іти  в  атаку.  Як морська хвиля, ми ринули
вперед і зайняли майдан перед храмом.


Розділ XXI
БІЙ У ХРАМІ БОГА СОНЦЯ РА

Серед  солдатів  Нохрі  зчинилася  паніка:  гвардійці  застукали  їх  зненацька.
Заколотники  не встигли підготуватися до відсічі і вишикуватися бойовими лавами,
коли вже розпочався бій.
Про  мене  краще  й  не  питайте.  Звичайно, я нізащо в світі не наважився б іти
вперед  на  ворога,  але  тільки-но  я трохи відстав од товаришів, щоб підшукати
безпечніше  місце,  як  потік людей підхопив мене і виніс у самісіньку гущу бою.
Враз  мене  поранило  списом  у  стегно - щоправда, легко. Мабуть, на моє щастя,
списа  кинуто  здалеку.  Розмовляючи  з Бакні в палаці, я спитав його, чи далеко
можна кинути списа. Він сказав, що взагалі воїни кидають списа на сто п’ятдесят  -  сто  вісімдесят метрів, але далі як за тридцять метрів він уже точно
не  влучає.  Сказати  правду, я зрадів, що мене поранено, бо тепер міг послатися
на біль і залишити лави бійців.
Відійшовши вбік, я сів між передніми лапами величезного сфінкса і сяк-так перев’язав  свою  рану.  До  мене  долинали  войовничі  вигуки,  брязкіт зброї, стогін
поранених і переможний поклик гвардійців-вони насідали на противника.
Я  підвівся,  щоб  повернутися до товаришів, але вони вже пройшли далеко вперед.
Нога  в  мене стала наче чужа, а рана так боліла, що важко було поворухнутися. Я
роздивився навколо і побачив вузенькі кам’яні  сходи,  що  вели на сфінксову спину. Мені так хотілося глянути на бій, що я
обережно, тамуючи біль, зійшов нагору, сів там і став спостерігати.
Противник  ще  й досі не отямився після несподіваного удару, не зміг відновити в
себе  лад  і  повільно,  крок  за кроком, відступав під натиском воїнів Бакні. В
передніх рядах бився Нохрі в золотому обладунку, а проти нього - мої друзі.
У  всьому царстві, крім Псаро, жодна людина не знала про вогнепальну зброю. Тому
майже  всі серафійці вбачали в револьверах, з яких так влучно стріляли Дхірендра
і  Дхандас,  чарівну  зброю.  Солдатам  Нохрі було нелегко: їм довелося битися з
богами, а цих богів шанували ще їхні предки.
Висока Дхандасова постать з’являлася  щоразу  там,  де точився найзапекліший бій. В поведінці Тота виявилась
уся  стриманість  пана  Чана.  Бог Тот стріляв мало, але жодної кулі не випускав
даремно:  після  його  пострілів  раз  у  раз  хто-небудь  із заколотників падав
мертвий. Капітан Дхірендра здавався справжнім богом смерті Анубісом. Він з’являвся  то тут, то там - я навіть не встигав стежити за ним. Він кидався в саму
гущу ворогів і залишав за собою їхні мертві тіла.
Легко  можна було передбачити, хто переможе. Але тут сталося зовсім несподіване.
За  півтора кілометра від храму у великому таборі - ми про це дізналися згодом -
Псаро зібрав кількасот солдатів.
Псаро,  як  уже відомо, був дуже хитрий. Крім того, за своїм розвитком він стояв
значно  вище  від інших серафійців. І саме Псаро добре розумів, які боги прийшли
до  Мітні-Хапі. Він догадався, що Гор і Анубіс - то Дхандас і капітан Дхірендра.
От тільки про Чана він не знав нічого.
Почувши  про  напад  на  храм, Псаро зразу ж зібрав солдатів і поговорив з ними.
Він  умовляв  їх  нічого  не  боятися, бо троє богів - не справжні, а їхню зброю
зроблено звичайними людськими руками, і нічого чудесного в ній немає.
Потім  Псаро, щоб допомогти Нохрі, поділив своє військо на дві нерівні частини і
повів  до  храму.  Меншу  групу  він послав на допомогу заколотникам, а з другою
рушив  в  обхід,  щоб зайти загонові Бакні в спину, з того боку, де був головний
вхід до храму.
Побачивши  цей  маневр,  я зрозумів, що нам загрожує велика небезпека, і кинувся
попередити  товаришів.  Правду  кажуть,  що  дух  сильніший  за  тіло. Думка про
небезпеку  змусила мене забути про біль - і тепер, коли над нами нависло лихо, я
зміг навіть бігти.
На  той  час  бій  точився  вже  за храмом, біля самої гробниці. Отож якби Псаро
ввійшов  із  своїм  загоном у двері храму, то Бакні не було б куди відступити, і
ми всі загинули б або мусили б здатися в полон.
Я розшукав Дхірендру в самій гущі бою і голосно крикнув йому про небезпеку.
- Скажіть про це Бакні! - відповів Дхірендра й почав пробиватися до Чана.
Я насилу добрався до Бакні і попередив його.
Бакні  наказав  відступати.  Ми  підійшли  до  дверей  саме  тоді, коли Псаро із
солдатами вже з’явився  на  майдані  проти  храму.  Коли б я загаявся на кілька хвилин, нас усіх
повбивали б.
Я  не  буду  розповідати  про бій із Псаро перед храмом. Спостерігати бій цікаво
здаля,  але  бути  в  самому  пеклі  - далеко гірше. Зараз мені не в голові було
спостерігати. Пам’ятаю,  я щосили горлав, стріляв з револьвера і, мов не в собі, перебігав з місця
на  місце.  Я  став  хижим  звіром,  і  мене  то обіймав запал боротьби і гостре
бажання  убивати  людей,  то раптом я здавався собі дитиною, і хотілося затулити
обличчя  руками  й плакати. Єдине, що я виразно бачив під час бою, - це страшну,
безмежну людську жорстокість.
Дхандас  відстав  од гвардійців. Він хотів останній вийти з храму - мабуть, йому
важко  було  покинути  місце,  де  лежить  таке величезне багатство. Відколи він
уперше  прийшов  до  мене  в  Наланді  і  до тієї хвилини, коли ми побачили його
востаннє  в палаці у Мітні-Хапі, його думками і вчинками керувало одно - бажання
заволодіти всім Серафісовим золотом і коштовностями.
У  противника  загинуло чимало людей, а наші втрати були порівняно невеликі, але
ворог  набагато  переважав  нас  кількістю.  Тому  нам  доводилось  якнайскоріше
відступати.
Дхандас,  напевне,  подумав,  що  після  такої поразки ми навряд чи зберемось на
силі,  а  тому, дійшовши до дверей, затримався й почав домовлятися з Псаро. Вони
стояли  далеко  від  мене,  і  я не чув, про що говорили. Псаро, проживши кілька
років  в  Індії, напевне, вивчив хінді і тепер переманював Дхандаса на свій бік.
Мабуть,  ще  на  “Лотосі”  він  приглядався до Дхандаса і краще за мене зрозумів
його вдачу.
Напевне,  він  сказав  Дхандасові,  що розгадав наш обман і знає, хто ми: хіба ж
людину,  яка  бачила  сучасні  Бомбей  та  Калькутту і ошукала досвідчену таємну
поліцію Біхара, можна обдурити маскою з пришитим до неї дерев’яним дзьобом і шкірою, до якої приліплено пір’я?!  Я  певний,  що Псаро пообіцяв Дхандасові не тільки залишити йому життя, а й
дати  частину Серафісових скарбів, якщо він погодиться зрадити своїх товаришів і
перейти  на  бік Нохрі. Дхандас вважав, що ми програли справу, і зразу ж прийняв
умови Псаро.
Раніше  я намагався думати добре про цього чоловіка, свідомо не звертав уваги на
його  хиби,  але оцей вчинок Дхандаса різко змінив мою думку. А далі він повівся
так, що, крім зневаги та ворожості, ми до нього нічого не відчували.
Коли  Бакні  наказав  відступати,  гвардійці  повільно, в повному порядку почали
відходити  до ріки. Нохрі спробував напасти на нас з правого флангу, але капітан
Дхірендра й Чан відкинули його влучними пострілами.
До  ріки  перший  підійшов  правий  фланг,  і  тут  ми  побачили,  що  противник
перехитрував  нас  - він одвів униз всі човни. Правда, ми не багато втратили, бо
повертатися  до  палацу  човнами нам було б важко. Тепер у нас залишилась тільки
одна дорога - вздовж правого берега ріки, просто до палацу.
Під  час  відступу найважче організувати захист. За це взялися Дхірендра й Чан -
вони  йшли  останні.  Тому  вони  спочатку  не  помітили, що Дхандас залишився у
храмі.  А коли ми відступили далеченько і Нохрі вже не гнався за нами, Дхірендра
підійшов і спитав мене:
~ А де ж Дхандас? Що з ним? Чи не поранено його?
- Він зрадив нас, - відповів я.
- Зрадив?!
-  Він  про  щось  говорив  із  Псаро  -  той,  мені  здається, знає хінді. Хіба
Дхандасові потрібно що-небудь, крім грошей?
- А найгірше те, що він знає секрет гробниці, - тихо промовив Дхірендра.
-  Дурниці!  Однаково  він  не зможе нічого зробити. Хай собі знає секрет, але ж
амулета в нього немає!
- Таж він у Дхандаса! Мені перехопило дух.
-  Амулет  у  Дхандаса?!  -  вигукнув я і аж тоді, коли повторив цю фразу кілька
разів, збагнув її.
Я  не  хотів  вірити - сподівався, що Дхірендра помилився, але, на жаль, це була
правда.
-  Коли  Дхандас  почув,  що  ми  йдемо  в  наступ,  він  сказав мені: “Якщо нам
пощастить  відкинути  Нохрі  від  храму,  то  ми  насамперед повинні забрати всі
скарби  з  Серафісової  гробниці  і  перенести  їх до царського палацу, там вони
будуть  у  безпеці”.  Тому  я  впевнений,  що  він  узяв з собою амулет, - мовив
Дхірендра.
Слухати  далі не було сили. Серце в мене мало не вискочило з грудей. Я в нестямі
закричав:
-  Негідник! Зрадник! Він збожеволів! Його ніщо не цікавить, крім золота! Ох, як
я  раніше  не  зрозумів  цього!  Ще  з  першої  зустрічі  я помітив, що він дуже
зажерливий,  але  хіба  ж  міг  я  подумати,  що ця зажерливість заведе його так
далеко!  Тепер  він  вдереться  до  гробниці  і  разом з Нохрі та Псаро пограбує
скарби. А потім вони піднімуть усю країну проти цариці!
-  Віднині  ми  не  зможемо  більше  обманювати  забобонних серафійців, - сказав
Дхірендра.  -  Та  хоч  би  наш  обман  і  було викрито, ця зрада дуже полегшить
заколотникам  боротьбу:  тепер,  коли  на  їхньому  боці  Гор, їм не так страшно
підняти зброю проти Анубіса й Тота.
Я  не  міг  більше  говорити про підлоту цієї людини. Я уявив собі, що було б зі
мною,  коли б я вирушив сюди з цим мерзотником сам, без Дхірендри й Чана. Мені й
зараз  важко  згадувати  все, що я почував тоді, особливо коли отямився і згадав
про молоду, гарну й добру царицю.
Небрукованою  ґрунтовою  . дорогою, під пекучим сонцем ми дісталися до палацу і,
вишикувавшись  у ряд, увійшли в браму. Бакні відпустив своїх бородатих солдатів,
і  ті  почали  розходитися  по домівках, щоб трохи перепочити. Обличчя їхні були
сумні: багато хто втратив сьогодні в бою родичів і друзів.
Зійшовши сходами нагору, я зустрів верховного жерця Яхмоса.
- Сподіваюся, що все гаразд? - спитав він.
- Нас зрадили!
- Зрадили? Хто?
Мені важко було сказати правду, однак я відповів:
- Гор.
Я  гадав,  що  ця  звістка стривожить Яхмоса, але він тільки усміхнувся і глянув
мені у вічі:
-  Ви  хочете  сказати,  Тутмосе, що зрадив той чоловік, якого ви називали сином
бога Озіріса і стародавньої заступниці Нілу Ізіди?.
- Звідки ви знаєте? - вражено спитав я.
-  Невже  ви  забули,  як  учора ввечері говорили при мені якоюсь невідомою мені
мовою?  Це  викликало  в  мене підозру. Я непомітно пройшов у храм Ізіди і - хай
дарують  мені  боги!  - постояв трохи біля дверей. Там я почув, як Тот розмовляв
із своїми товаришами чужою мовою, напевне, тією самою, що й ви.
- І ви зрозуміли, що ми обманюємо вас?
- Так. Але я знаю, що ви - друг цариці, а це для мене найголовніше.
Мене схвилювали його слова, і, поклавши йому на плече руку, я щиро сказав:
- Ви мій друг!
-  Кожен,  хто  безкорисливо  хоче  допомогти цариці, може вважати мене за свого
друга,  - відповів Яхмос. - Ходімо зі мною, ви самі розкажете їй усю правду. Вам
нема чого боятись, бо ваші друзі, хоч хто там вони є - боги чи люди, - б’ються за інтереси всієї країни. Наш обов’язок - придушити цей заколот або загинути із зброєю в руках.
-  Яхмосе,  ми  з  вами  вже старі і стоїмо однією ногою в могилі. Смерть нам не
страшна.  Ходімо  до  цариці  і  повідаймо  їй  про  тих,  кого ви звете Тотом і
Анубісом.  Ви можете вірити їм - вони справжні люди, дуже розумні люди з великим
життєвим досвідом, - сказав я.


Розділ XXII
ЧАНІВ ЗАДУМ

Цариця  змалку  знала  Яхмоса,  він був її вчитель, радник і друг. Він навчав її
керувати  державою,  познайомив з релігійними обрядами та звичаями Стародавнього
Єгипту,  і  цариця  ніколи  ще  не  зневажила  думки  цього  мудрого,  розумного
чоловіка, не відкинула його поради.
Серісіс  була  впевнена,  що  мої друзі - справді Гор, Тот і Анубіс, великі боги
Нільської  долини,  вірила,  що вони вдруге зійшли на землю. Віра цариці не була
така  вже  сліпа та нерозумна, як може здатися на перший погляд. Староєгипетські
боги  мали  багато  спільного з людьми: в Єгипті, як і в Стародавніх Індії, Римі
та  Греції,  прості  смертні  могли  стати  героями,  а герої - богами, отже, це
якоюсь  мірою  зрівнювало  богів  і людей. Наприклад, фараона, хоч він жив серед
людей, єгиптяни вважали за бога.
Я  не знав, як цариця сприйме правду. Ніхто не любить, щоб його дурили, і тому я
боявся,  що  вона  образиться  і розсердиться, хоч ми ні в чому не винні - ви це
вже знаєте: ми зовсім не хотіли брехати, але обставини змусили піти на це.
Яхмос  дуже  розумно  й  тактовно  розповів  Серісіс  про все. Він сказав, що ми
іноземці  і  прибули  сюди  здалека,  щоб  подивитися на країну серафійців, а до
обману  мусили  вдатися для самозахисту. Далі він попросив царицю пробачити нам,
нагадавши, що ми вже довели у тяжкий для неї час свою відданість і дружбу.
Цариця спокійно вислухала його ї, зовсім не розсердившись, звернулась до мене:
- Ну, а ви хто, Тутмосе?
-  О  царице,  хіба  ви  не бачите, що перед вами стара людина! і ця людина - аж
ніяк  не  воїн,  а вчений. Я прибув сюди не для того, щоб заподіяти комусь лихо,
особливо вам, такій молодій і прекрасній.
-  На  жаль,  я  зовсім  нічого  не  знаю  про вас як про вченого, зате бачу, що
говорити  жінці  втішні  слова  ви вмієте, - пожартувала цариця. - Але поясніть,
будь ласка, звідки ви знаєте нашу мову?
-  У  моїй  країні  багато людей присвячують усе своє життя вивченню стародавніх
культур.  От  і  я,  один  із  таких  людей,  вивчив староєгипетську мову і можу
розмовляти з жителями Мітні-Хапі та читати ієрогліфічне письмо.
Потім, трохи помовчавши, я додав:
- Чоловік, відомий вам, як Гор, зрадив усіх нас і перейшов на бік ворога.
І  я  розказав, що він знає секрет гробниці і тепер усі скарби з неї опиняться в
руках у Нохрі.
-  Тоді  порятунку немає, - сказав верховний жрець. - У мене багато розвідників,
і  я  знаю  все,  що діється поза стінами палацу. Народ уже давно виступив би на
боці  цариці,  коли б не боявся Нохрі та його армії. Однак сили занадто нерівні,
тому  серафійці  воліють  стояти  осторонь  і  не брати участі в боротьбі. Проте
завтра  все  може змінитися. Ви розумієте, що коли Нохрі спокусить жителів міста
золотом, то гвардійцям несила буде довго опиратися військові противника.
-  Покличте  Бакні,  -  твердо звернулася цариця до Яхмоса, але я помітив, що її
губи  тремтіли.  - Зі мною двоє розумних, досвідчених людей і один герой. Чого ж
мені боятися? Хіба ж у мені не тече кров фараонів?!
Я  попросив  у  цариці  дозволу  привести своїх друзів: вони можуть допомогти їй
порадою  не  менше,  ніж  участю  в  бою.  Цариця  дозволила. Першого я побачив,
ввійшовши  до  храму,  капітана  Дхірендру. Він сидів на підлозі, поклавши маску
собі на коліна, і, повитий хмарами їдкого диму, спокійно курив сигару.
-  Невже вам ніколи не набридне пускати цей отруйний, задушливий дим? - спитав я
його. - Ви подібні до Нерона, що віддається втіхам у той час, коли горить Рим.
-  Я не можу курити в масці, тому довелося скинути її, - відповів Дхірендра; він
думав, що я картаю його за те, що він сидить без маски.
-  Спектакль закінчено. Цариця вже знає всю правду, і ви тепер більше не боги, а
звичайні смертні, - сповістив я друзів і звелів їм швидко збиратися до неї.
За дві хвилини я ввів до цариці Чана і Дхірендру, а сам почав виконувати обов’язки  перекладача.  Царицю дуже цікавила наша країна, сучасне життя, вогнепальна
зброя; найбільше вразив її морський бінокль капітана Дхірендри.
Нам  зразу  полегшало  на  душі  після розмови з царицею, наче ми скинули з себе
якийсь  тягар.  Тепер  вона  знала  про  нас  усе,  і  ми більше не повинні були
прикидатись і брехати перед нею.
Цариця  й  Бакні  вважали  нас  за  своїх друзів і сподівалися, що ми зможемо їм
допомогти. Треба було щось придумати.
Ми  повернулися  до  себе, і я попросив друзів обміркувати становище і висловити
свою  думку. Дхірендра дав кілька порад, і я знову подумав, що за все життя мені
не  доводилося зустрічати таких розважливих людей. Розум Дхірендри був меткий та
енергійний,  як і він сам. Пан Чан сидів, склавши ноги по-турецьки, і навіть уст
не  розтулив.  Він  цілком  поринув  у  свої  думки,  і  я не став заважати йому
запитаннями,  бо  знав,  що  ця  надзвичайно  кмітлива людина з на диво логічним
мисленням щось надумає.
Рано-вранці,  коли  ще  сонце  не  зійшло  над містом, але вже розвиднілось, Чан
збудив мене і Дхірендру.
- Що сталося? - спитав я.
-  Я дещо надумав, - відповів він. - Я маю на оці одне діло. Воно далеко важче й
небезпечніше,  ніж  я хотів би, але нічого іншого не вигадаєш, і мені доведеться
йти.
- Іти? Куди?
-  Про  це  я розкажу вам згодом. Ну, а зараз на добраніч, - сказав він спокійно
і, лігши знову спати, за хвилину вже хропів. Дивна це була людина!
Я  більше  не  міг заснути, встав з постелі, вийшов у сад і за милувався чудовою
картиною  сходу  сонця.  Але  безмовні статуї богів та богинь і холодні сфінкси,
повз  які  я  проходив,  мимоволі  навіяли на мене задуму. Все навколо було таке
незвичайне,  ніби  мене  перенесли  в  якийсь  інший  світ,  на іншу планету. Чи
побачимо ми колись батьківщину? Я раз у раз повертався до цієї думки.
У  далині я побачив Яхмоса. Він ішов, низько похиливши голову, і так замислився,
що побачив мене, аж коли підійшов упритул.
- Ну як, відпочили? - спитав він, коли ми поздоровкались.
- Так, я трохи поспав, мені цього досить, - відповів я.
-  А я .і очей не склепив. Мої розвідники, поки було темно, приходили до палацу,
і  мені  довелося  три  години  приймати  їх одного по одному і вислухувати їхні
вісті.
- Які ж ті вісті? Добрі чи погані?
-  На жаль, нічого доброго не чути. Заколотники оточили палац, і мої люди насилу
могли  пробратися.  Наше  становище  гіршає:  Нохрі і Псаро знайшли собі в місті
прибічників.
- Серед городян?
-  Атож.  Бачите,  в місті поширилась чутка, нібито Нохрі заволодів скарбницею і
обіцяв  дати  всім,  хто  піде  до  його війська, дещицю із Серафісового золота.
Тепер уже він напевне вдереться в гробницю.
- Звичайно. А надто, коли Дхандас знає таємницю скарабея.
-  У  жителів  нашої  країни  десь ділась і совість і пошана до богів. На золото
можна  купити все Мітні-Хапі, і Нохрі добре знає це, - сумно мовив Яхмос і пішов
далі.
Коли  я  повернувся  до  товаришів, вони вже встали. Побачивши мене, Чан радісно
усміхнувся.
-  О,  пане  професоре, саме ви нам і потрібні! - сказав він. - Ви все знаєте, і
тому, сподіваюсь, допоможете мені: де лежить наше спорядження?
- У сусідній кімнаті, - відповів я.
- Геть усе?
- Так, усе. А що саме вам потрібне?
- Тільки моя скринька з усяким дріб’язком.
Я приніс йому скриньку.
- Навіщо вона вам? Що ви маєте робити?
-  Я  надумав  одне  дільце,  - відповів Чан. - Але перш ніж розповісти про свої
плани,  я хочу дещо спитати вас. Скажу тільки одне: зараз головне - не допустити
Нохрі і Псаро до гробниці.
-  Це  правда, - погодився я. - Але, на лихо, вони, мабуть, уже побували там. Та
хоч  би  вони  й  не встигли ще відчинити гробницю, то як ми зможемо завадити їм
зробити це першої-ліпшої хвилини?
-  Навіть  якщо  вони  й  справді  побували  вже  у Серафісовій скарбниці, ми не
повинні  занепадати  духом  і  складати  зброю. Поки живемо, ми маємо надіятись.
Залиште  цю  справу  на  мене,  -  весело додав він і вийняв із своєї дивовижної
скриньки  якісь  слоїки  та пляшечки з різними фарбами. - Попросіть, будь ласка,
Бакні роздобути мені рам’я найбіднішого серафійського жебрака.
Я пішов до Бакні, і незабаром нам принесли подерте і брудне лахміття.
Протягом  півгодини  ми  спостерігали,  як майстерно перевтілюється Чан. Він так
змінив  свій  вигляд,  що  його  годі  було  пізнати.  На  обличчі лягли глибокі
зморшки,  а  повіки  були  якось  так стиснені, що з-під них видніли самі тільки
білки.  Чан здавався зовсім сліпим, хоч запевняв нас, що добре все бачить. Потім
він узяв довгий кийок і почав ходити по кімнаті, наче й справді був сліпий.
-  Просто  чудово!  - захоплено вигукнув Дхірендра. - Я бачив чимало перевтілень
на своєму віку, але такого - ніколи!
- Я іду в храм бога сонця Ра, - спокійно повідомив нас Чан.
- У храм бога сонця Ра! - жахнувся я.
- До Серафісової гробниці, - пояснив Чан.
- Ви йдете просто смерті в лапи! - не міг я отямитись.
- Але я сподіваюсь, що довго там не затримаюсь, - засміявся він.
Мені  й справді здалося, що Чан рокує себе на смерть. Хотілось навіть не пустити
його туди.
- Це безумство! - сказав я, схопивши Чана за руку.
-  От  коли  я  загину,  тоді  називайте  мене безумним. Людину, яка заздалегідь
обміркувала  все до найменших подробиць, вважають за розумну. А що я зробив саме
так, то я, мабуть, скоріше розумний, ніж безумний, - пожартував він.
-  Ви ж не знаєте ні слова староєгипетською мовою! Як же ви зможете порозумітися
з ким-небудь? - спитав я схвильовано.
-  А мені можна й не знати тутешньої мови: я ж не тільки сліпий, а ще й німий, -
відповів Чан.
Ну й людина! На всі запитання має готову відповідь!
Я  покликав  Бакні,  і  ми  втрьох  рушили  до західної частини стіни. Там Бакні
тихенько  відчинив  дверцята,  і  Чан,  тримаючи  у  правій  руці  кийок, а ліву
простягнувши  просто  перед  собою, вийшов з палацу і попрямував уперед непевною
ходою, похитуючись і спотикаючись.
Бакні  зачинив дверцята, і я, стривожений, повернувся до палацу, не сподіваючись
уже  колись  побачити  усміхнене  обличчя  друга, з яким так негадано звела мене
доля.


Розділ XXІІІ
ДРУГИЙ ЧАНІВ ПОДВИГ

Немає  потреби  говорити  вам,  що  Чан  повернувся  цілий  і здоровий. Це й так
зрозуміло: інакше я не мав би змоги описувати нашу дивовижну мандрівку.
Зараз  мені  хочеться  тільки коротенько розповісти вам про другий Чанів подвиг;
подробиці  я  почув  від  нього  самого,  коли  він  через три дні повернувся до
палацу.
Чан  одійшов  далеченько  від  стіни  палацу  і  сів  на розі вузенької вулички.
Перехожих  було  небагато.  Коли  Чан  чув,  що хтось іде, він зразу ж простягав
руку, прохаючи милостині. Так минуло кілька годин.
Мій  друг  недаремно так довго сидів там: по-перше, він добре ознайомився із цим
районом, а по-друге, переконався, що ніхто не бачив, як він виходив з палацу.
Опівдні  Чан  зійшов  з  гори  і  безлюдними вуличками та провулками дістався до
храму бога Ра.
Коли  смеркло, навколо храму загорілися вогнища. їх розпалили солдати, готуючись
до ночівлі. Псаро поставив загін поблизу храму на випадок раптового нападу.
Солдати,  побачивши  Чана,  подумали,  що це сліпий і німий жебрак, і нагодували
його.  Воїни  в кожній армії і в кожному племені чуйні і доброзичливі. Я зрадів,
дізнавшись, що серафійці, люди стародавньої цивілізації, не були винятком.
Чан  ліг  серед  солдатів  і  незабаром  заснув.  Мене  завжди  вражала  ця його
здатність:  він  міг  засинати  за  всяких  умов,  а  особливо  тоді,  коли йому
загрожувала якась небезпека.
Прокинувшись  рано-вранці,  Чан став походжати на майдані перед храмом. До нього
часом  звертались, але він удавав, ніби не чує, а коли до нього доторкались, він
мимрив  щось  і  вказував  руками  на  очі  й  на  рота. Люди співчували сліпому
старцеві  і не зачіпали його. Чан так добре грав свою роль, що нікому й на думку
не спадало запідозрити щось.
Увечері  Чан  пройшов  у  храм,  де  Псаро  і  Нохрі помістили своїх командирів.
Спочатку  кілька чоловік поглядали на нього підозріливо, а потім, переконавшись,
що він сліпий і німий, перестали звертати увагу.
Чан   був   дуже   досвідчений  детектив  і  спостерігати  вмів  не  гірше,  ніж
перевтілюватися.  Чан  сів  у  темному  кутку храму і опустив повіки так, що все
навколо бачив, а іншим здавалося, ніби він сидить із заплющеними очима.
На  другий  день  він  з  ранку  до  вечора  тинявся  по  всьому храму. До нього
пробували заговорити, але даремно - він не відповідав.
Чан  потім  казав  мені,  що  він  навмисне вештався там так довго, щоб до нього
звикли і перестали помічати.
Призвичаївшись  до  оточення,  він  зважився  на  новий  крок.  Намацуючи кийком
дорогу, він пройшов у ту кімнату, де були Псаро, Нохрі і Дхандас.
Вони  вже  бачили  Чана  в  головній залі храму, але все-таки, коли він прийшов,
Псаро  незадоволено  звелів йому вийти. Чан удав, ніби не чує, і спокійно сів на
підлогу, підібгавши під себе ноги.
Псаро  вхопив  його  за  комір,  але  Чан  не  ворухнувся.  Невідомо, чим би все
кінчилось,  якби Нохрі не сказав Псаро, щоб він дав спокій бідному глухонімому і
сліпому  старцеві,  який нікому не заважає. Псаро довелось відпустити його, отже
Чан зміг провести третю ніч у самому штабі Нохрі.
Дхандас,  не  знаючи  староєгипетської  мови,  мусив  звертатися  по допомогу до
Псаро,  і  той  був  для нього за перекладача, коли адвокат розмовляв з Нохрі. А
якщо Псаро не було поблизу, Дхандас висловлював свої думки на мигах.
Чан  швидше  за  Нохрі  розумів  Дхандасові жести, значно краще за Псаро володів
хінді  і,  таким  чином,  перебуваючи  серед  ворогів, узнав багато цікавого для
нас.


Наприклад,  він  довідався,  що частина городян перейшла на бік заколотників, бо
Нохрі  обіцяв на другий ранок поділити між ними золото з Серафісової гробниці, а
ще більше нагородити, коли буде взято царський палац і Нохрі сяде на престол.
Нарешті Дхандас, Нохрі і Псаро заговорили про саму скарбницю.
Дхандас  заявив,  що  не  відчинить  гробницю, поки Нохрі і Псаро не поклянуться
дати  йому третину всіх коштовностей, і заспокоївся тільки тоді, коли вони тричі
повторили йому цю клятву.
Потім  Дхандас почав вимагати, щоб йому дали рабів і невеликий загін солдатів, -
тоді  він  міг  би  спокійно  покинути  цю  країну  і вивезти свої скрині. Нохрі
погодився  й  на  цю  умову  і  сказав  Дхандасові, що по той бік гір розкинувся
величезний  ліс,  а  за  ним  тече  ріка.  Вона  веде,  як  розповідає  Псаро, в
дивовижний світ, зовсім не схожий на країну серафійців.
Коли  обидві  сторони  порозумілися,  Дхандас пообіцяв провести їх до скарбниці,
але  знов-таки  з  умовою, що він спуститься вниз сам і покличе їх аж тоді, коли
відімкне двері в гробницю.
Обернувшись  спиною до Нохрі і Псаро, Дхандас попрямував у той куток кімнати, де
лежала купа солом’яних  мат,  -  на  них  колись  спали  жерці. Нохрі і Псаро не звертали на нього
уваги,  але  Чан,  сидячи в своєму кутку, не спускав його з ока. Він побачив, як
Дхандас  витяг з-під тієї купи ключ од Серафісової гробниці - священний амулет у
вигляді жука-скарабея.
Потім  Дхандас  вийшов  з  кімнати  і  не  приходив  приблизно  з півгодини. Чан
зрозумів,  чому  він  так затримався: Дхандас не знав ієрогліфів і не міг швидко
скласти  напису.  Коли  нарешті  йому  пощастило  зробити це, він голосно гукнув
Нохрі і Псаро.
Поки  Дхандаса не було, Чан пильно стежив за Нохрі і Псаро, щоб дізнатися, чи не
задумали  ці  двоє  щось  заподіяти  Дхандасові:  тоді  вони  перекинулися б хоч
кількома   словами.   Але  ні:  обидва  заколотники  прагнули  скоріше  побачити
незліченні багатства і мовчки ждали, поки Дхандас покличе їх.
Тільки-но  Дхандас гукнув їх, вони зразу ж вибігли з кімнати. Чан сидів так само
нерухомо  в  своєму  кутку.  Обличчя його було байдуже, очі напівзаплющені, губи
міцно стиснуті.
Так  він  просидів  на самоті близько години, весь час прислухаючись до того, що
діється  за дверима. Чан сидів так тихо, що навіть миша, вибігши з-під стіни, не
злякалась.  Вона  стала на задні лапки і почала вмиватися. Але тільки-но почула,
що хтось підходить до дверей, як зразу ж утекла в свою нору.
Перший  до  кімнати  ввійшов Нохрі. Очі його блищали, обличчя пашіло, рука, коли
він виймав з піхов меча, тремтіла - Чан усе помітив.
Слідом  за  Нохрі  вбіг  Псаро. Поклавши руку на плече полководцеві, Псаро добре
струсонув його. Вони швидко і з запалом заговорили своєю мовою.
Незабаром повернувся Дхандас, пройшов у куток, непомітно сховав під солом’яні  мати  амулет,  надів  маску  і  підійшов  до серафійців. Чанові здалось, що
Дхандас  зовсім  збожеволів.  Він  підняв  руки  над  головою і почав танцювати,
високо  підкидаючи  довгі  ноги  і кружляючи по всій кімнаті. Різкі, несподівані
рухи і страшна маска робили цей дикий танець ще жахливішим і огиднішим.
-  Золото,  діаманти!  Діаманти,  перли!  Ох,  скільки скарбів! Я засував руки в
скрині,  і  самоцвіти  пересипалися  між  пальцями, наче пісок! А навколо грудки
золота! їх там мені по лікті. Ха-ха-ха! - кричав Дхандас.
Потім він підскочив до Псаро, схопив його за руки і спитав, заглядаючи у вічі:
- А ви додержите свого слова? Ми ж повинні довіряти один одному.
-  За це не турбуйтеся, - відповів Псаро. - Тільки не зачіпайте золота, хай воно
залишиться  для  тих, хто нам допоможе, бо цього вимагають інтереси Нохрі. Ну, а
самоцвіти ми втрьох поділимо між собою порівну.
- І ви повинні ще дати мені змогу безпечно виїхати звідси, - нагадав Дхандас.
- Нохрі вже обіцяв вам.
- Тоді я залишусь Гором, це для вас краще.
-  Тут живуть самі дурні, і ми можемо робити з ними все, що схочемо, - засміявся
Псаро.
Цієї миті в кутку хтось захропів: то заснув Чан. Псаро подивився в той бік.
- Цей старий жебрак і досі ще тут. Чи не вишпурнути його звідси?
- Та треба було б, - підтримав його Дхандас. - Чого він тут товчеться!
Псаро  підійшов  до  Чана  і  схопив  його за комір. Чан зірвався на ноги, мовби
нічого  не  тямлячи  спросоння,  почав  розмахувати руками, як справді сліпий, і
збив  з  ніг  Псаро.  Той  простягнувся  посеред  кімнати, а Чан ступив уперед і
безпомічно  зупинився.  Нохрі  осатанів,  коли  побачив,  що через жебрака Псаро
впав, і накинувся на нього.
Чи  то  Нохрі  занадто  турнув  сліпого, чи, може, той сам поточився, але ноги в
нього  підломились, і він упав ницьма. На щастя, він не покалічився, бо звалився
на солом’яні мати.
Нохрі,  Дхандас  і  Псаро, мов собаки, вчепились у сердешного жебрака і викинули
його з кімнати. Чан упав на кам’яну  підлогу  і жалібно застогнав од болю, притиснувши до грудей руки, а в руках
він тримав... Серафісового жука-скарабея.


Розділ XXIV
ОБЛОГА ПАЛАЦУ

Псаро,  Нохрі  і  Дхандас  повернулись  до своєї кімнати. В залі нікого не було,
крім  кількох  військових  начальників;  вони  сиділи осторонь у кутку і грали в
кості.  На  Чана  ніхто  не  звертав  уваги.  Дхандас  міг першої-ліпшої хвилини
помітити,  що  амулет  зник.  Чан  не  став  гаяти  ні  хвилини,  а  підвівся і,
спираючись  на  кийок,  - його теж викинули до зали, - почвалав непевною, хиткою
ходою.  Дійшовши до сходів, що вели у гробницю, він швидко збіг ними вниз: хотів
перевірити,  чи  замкнено  двері.  Побачивши, що Дхандас справді замкнув їх, він
про всяк випадок ще раз покрутив круги і повернувся до зали,
Там він знову став безпомічним старим жебраком і, стукаючи кийком по кам’яній підлозі, повільно вийшов з храму на вулицю.
Військо   заколотників  спало  міцним  сном.  Чан  повільно  брів  між  наметів,
скоцюрбившись  і  намацуючи дорогу кийком. Вартовий гукнув Чана, але побачив, що
перед  ним  той самий сліпий та німий жебрак, який уже три дні ходить з ранку до
вечора по всьому храму, і не затримав його.
Чан  одійшов  трохи  від  останнього  вартового  і  кинувся чимдуж бігти, але не
пробіг  і  сотні метрів, як у таборі вдарили на сполох: мабуть, Дхандас помітив,
що амулет зник.
На  щастя,  нікому  із заколотників не могло й на думку спасти, що старий жебрак
подасться  до  царського  палацу.  Тому  почали  шукати  його коло храму, а коли
вартовий  сказав,  що  той  вийшов  з  району,  де  стояло  військо, Чан уже був
далеко,
О  третій  годині  ночі  Чан  підійшов  до палацу, постукав, як було умовлено, в
потайні двері, і його зразу ж впустили.
Сказати правду, я вже не сподівався побачити Чана, і раптом він з’явився переді мною живий, та ще й з Серафісовим амулетом у руках!
Не  можу  не сказати, які ми були вражені і як зраділи - скарбницю знову надійно
замкнено.  Звичайно, Нохрі міг би висадити двері динамітом, але ніяких вибухових
речовин  серафійці  ще  не  знали.  Тепер  Нохрі  не  матиме  золота, яким можна
спокусити городян!
Рано-вранці  скликали  військову  раду,  на  якій  були  присутні  Бакні, Яхмос,
капітан  Дхірендра,  Чан  і я. Головувала сама цариця. Ми обговорили становище і
вирішили  насамперед  укріпити  палац.  Ми знали Дхандаса, який до нестями жадав
загарбати   скарби,  і  розуміли,  що  він  не  заспокоїться,  поки  не  поверне
жука-скарабея.
Бакні  з  солдатами  зразу  ж  почали готуватися до оборони. Насамперед у міцних
стінах  палацу  було  зроблено  бійниці.  Якщо  противникові  все-таки пощастить
вдертися  на  двір палацу, Бакні пропонував засісти у головному будинку, де жила
цариця.  Тому  він  наказав добре забити двері цього будинку і замурувати вікна.
Крім  того,  ми  прокопали  через  весь  сад  широкий  рів  і  спорудили  чимало
перегорож.
Ми чекали наступу п’ять днів, але противник не з’являвся.  Як  ми  згодом  дізнались,  Нохрі  не поспішав з облогою палацу, бо ні
Псаро,  ні  Дхандас  не  були  впевнені,  що  сліпий  жебрак  - розвідник цариці
(можливо,  Дхандас  до  самої  смерті  так  і не догадався, що це Чан перехитрив
його), і розшукували цього жебрака в місті.
У  місті  за  ці  дні  не  відбулося  нічого. Населення зовсім не виявляло свого
ставлення  до  заколоту.  Треба  сказати, що більшість городян були прихильні до
цариці, але вони не наважувались допомагати їй, бо знали силу Нохрі.
На  світанку  шостого  дня ми побачили з даху головного будинку, що рікою просто
до  палацу  посувається  велике  військо  на чолі з Нохрі і Псаро. Бакні наказав
солдатам зайняти свої місця.
Ми  мовчки чекали нападу, добре розуміючи, що зараз ідеться про життя або смерть
кожного  з  нас  і про долю престолу. Спостерігаючи події, я відчував страх, але
водночас і цікавість.
Військо  Нохрі  довго  виходило  з  човнів  у  безпечному місці навпроти палацу.
Капітан  Дхірендра  запропонував  напасти на ворогів першими, але Чан і Бакні не
підтримали  його,  бо у відкритому бою наше нечисленне військо зазнало б великих
втрат.
Дхандас   у   масці  Гора  походжав  між  солдатами  Нохрі.  Мабуть,  він  хотів
якнайшвидше  знов  оволодіти  амулетом.  Тільки  цим  можна пояснити, чому Нохрі
почав  штурмувати  палац,  коли  на  берег устигли вийти не більш як дві третини
його  армії.  Дхандас  сам  очолив  великий  загін і повів його на браму палацу.
Солдати  Нохрі  поприносили довгі драбини і, приставивши їх до стіни, поривалися
видертися  ними  на  стіну,  але оборонці палацу відчіплювали драбини, залізними
гаками і скидали вниз. Гвардійці стояли твердо, мов кам’яна  скеля,  об  яку  розбиваються морські хвилі, марно намагаючись зрушити її з
місця.  Стріли  гвардійців завдали противникові великих втрат. Але й заколотники
були  мужні  й стійкі, і коли падав убитий солдат, на його місце ставав інший із
заднього ряду.
Бій  припинився,  аж  коли  запала  ніч.  Противник  відійшов  од  палацу і став
табором.  На  південь  і  на захід від палацу був великий майдан; уночі на ньому
спалахнули  тисячі  багать - їх розпалили солдати Нохрі. Крім того, заколотники,
як  ми  дізнались, зайняли на ніч усі будинки на східній околиці міста. Отже, ми
опинились  у кільці, бо на північ від нас текла ріка; ми не мали куди відступати
і мусили битися до загину.
Коли  зійшло  сонце,  штурм  почався  знову.  Наше становище погіршало: вночі до
брами  палацу підвели таран. То було таке саме знаряддя, як те, що ним орудували
в давнину, добиваючись перемоги над Ніневїєю [30 Ніневія - стародавня столиця Ассірії. ],   Вавілоном  та  Єрусалимом,  -  товста  колода  з  вістрям  на  кінці.  Воїни
відкочували таран назад, а потім гупали ним щосили в браму.
Дхірендра  й  Чан  билися там, де була найбільша небезпека. А я був у загоні, що
його  Бакні  залишив  у  резерві, тому тільки від очевидців знаю, яку мужність і
відвагу  виявив того дня капітан Дхірендра. Він обороняв західний, головний вхід
до  палацу  і  не  покинув  його,  аж поки всі воїни коло нього полягли. Нарешті
браму  таки  було  розтрощено,  і  в  пробоїну кинулися солдати Нохрі. їх вів за
собою  Дхандас.  Заколотники й досі вважали його за Гора. Чан бився коло східної
брами,  але  й там солдати Нохрі взяли гору. Боячись, що всіх нас оточать, Бакні
наказав відступати до головного будинку.
Ми   відходили   в   повному   бойовому   порядку.  Всіх  поранених  заздалегідь
попереносили до головного будинку, і там сама цариця із своїми подругами перев’язувала їм рани і доглядала їх.
У  другій половині дня, коли противники насіли ще дужче, я випадково зустрівся з
Дхірендрою.
-  Становище  дуже  небезпечне.  Я навіть не уявляю собі, як ми зможемо боротися
далі, - сказав я.
-  На  мою  думку,  нема  чого  занепадати  духом,  -  відповів  Дхірендра. - Їм
доведеться ще взяти рів, а це не так легко.
Незабаром  Нохрі  з  солдатами  пощастило  перетягти  таран через браму до саду.
Оборонців  палацу  значно  поменшало,  і  резервному загонові, де був і я, також
довелось  іти  в  бій.  Ми  мали  допомагати капітанові Дхірендрі - він обороняв
палац з фронту.
Коли  вороги  намагалися  підвести  таран до рову, Дхірендра, в масці Анубіса, з
патронташем  через  плече,  швидко  стріляв  у  них, і кожна його куля влучала в
противника.
Коли  зайшло  сонце,  бій став ще запекліший. Нохрі, вважаючи, що пітьма йому на
руку,  ввів  у  бій  свіжу  підмогу.  Ми билися без відпочинку протягом багатьох
годин  і  в  нерівній  боротьбі  втратили багато людей і так стомилися, що ледве
стояли на ногах.
О  десятій  годині  вечора  Дхандас таки підвів таран упритул до палацу. Капітан
Дхірендра  й  Чан  кинулись туди, але пізно: противник міцно закріпився на своїй
позиції, і гвардійцям не вдалося відкинути його.
Вже  з  першого  удару  тарана  карниз  будинку  з гуркотом обвалився, а в стіні
утворилась пробоїна. Нові удари значно розширили її.
Опівночі  настав  перепочинок.  Страшенна  втома,  голод і спрага змусили обидві
сторони без усякого наказу припинити бій і відійти назад.
Мене розшукав Яхмос.
- Цариця хоче бачити вас і ваших друзів, - сказав він.
Ми  з  товаришами  ввійшли  до  приймальної  зали.  Бакні  вже  був  там. Цариця
привіталася  з  нами  і  зразу  ж  почала нараду. Мені знову довелося виконувати
обов’язки перекладача.
-  От  коли  б  із цього будинку був якийсь вихід, я зміг би з невеликим загоном
раптово  напасти  на  противника  з  тилу.  У них зчинився б переполох, і нам, я
думаю, удалося б захопити таран, - висловив свою думку Дхірендра.
- Ай справді, чи немає тут часом потайного виходу? - спитав Чан.
Коли  я  переклав  ці  слова, Бакні так міцно вдарив мене по плечу, що я мало не
зойкнув.
-  Як же я сам не додумався до цього раніше?! Адже з палацу до центра міста веде
потайний  підземний хід! - вигукнув він і зразу ж звернувся до Дхірендри: - Якщо
ви  згодні,  я  опитаю  моїх  воїнів  і  відберу  з  добровольців  найвірніших і
найдосвідченіших. Ми пройдемо з ними в місто, нападемо на Нохрі з тилу, проб’ємось  через  його  військо  до  головного будинку і відберемо таран. Ми будь-що
відженемо його військо на той берег ріки!
Цієї миті до кімнати вбіг якийсь чоловік і сказав:
- Гонець від Нохрї! Він просить, щоб цариця прийняла його.
Серісіс  дозволила  ввести  гінця,  і  той шанобливо ставши перед нею на коліна,
сказав:
-  О  царице,  полководець  вітає вас і заявляє, що вся країна в його руках. Він
вимагає,  щоб ви здалися; за це він обіцяє зберегти вам життя і тільки вишле вас
за межі країни. А якщо будете опиратись, вас спіткає неминуча смерть.
Цариця встала. Очі в неї блищали від гніву, а губи тремтіли.
-  Перекажи  своєму  хазяїнові,  що  ні  володарка Мітні-Хапі, ні її оборонці не
бояться зрадників, - відповіла вона твердо.
Коли  гонець,  низько  вклоняючись, вийшов із зали, я глянув на Бакні. Його рука
лежала на держаку меча, а очі налилися кров’ю від люті.


Розділ ХХV
ПЕРЕД ВИРІШАЛЬНИМ БОЄМ

Тими  страшними днями нам ніколи було думати про себе. Ми їли, коли голод ставав
нестерпний, і лягали спати, коли від утоми вже не могли стояти на ногах.
Задовго  до  світанку  Бакні зібрав усіх гвардійців, крім вартових, і сказав їм,
що  йде на важку й небезпечну справу. Він не пояснив, куди й чого треба йти, але
не  приховав, що, може, ніхто живий не повернеться. Після того Бакні спитав, хто
хоче піти з ним, і гвардійці всі як один ступили крок уперед.
Бакні звернувся до мене і Яхмоса:
-  Бачите,  я  так  і  думав! Це щастя для цариці, що її престол охороняють такі
відважні воїни!
Загін  добровольців  пройшов  до  зали,  де  сиділа цариця з Чаном і Дхірендрою.
Гвардійці  досі  вірили,  що  це  Тот  і  Анубіс.  Я кілька разів просив дозволу
припинити цей обман, але Серісіс та Яхмос відповідали:
-  Ми  багато  втратимо, коли зробимо так. Нехай ваші друзі залишаться богами ще
на кілька днів.
Забобонним серафійцям не було дивно, що боги їхніх предків зійшли на землю і б’ються  пліч-о-пліч  із  звичайними  смертними.  Та  це й зрозуміло, коли згадати
історію  інших  народів. Нагадаємо переказ про Троянську війну. Він говорить, що
коли  Троя  почала  перемагати, боги Олімпу поділились і взяли участь у боротьбі
людей:  деякі  з  них  виступили  на боці Греції, а інші - на боці Трої. Подібні
перекази  можна знайти і в стародавніх єгиптян. І ось тепер солдати вважали себе
не   так   прибічниками   Серісіс   чи   полководця  Нохрі,  як  прибічниками  й
послідовниками Анубіса й Тота чи Гора.
От  чому добровольці зраділи й запалилися, коли почули, що їх поведе сам Анубіс,
- ніхто не зможе захистити їх краще, ніж бог смерті.
Проводжаючи  воїнів  до потайного ходу, я згадав підземелля на березі Мерідового
озера, що мало три тисячі кімнат; деякі з них я бачив на власні очі.
Попереду  йшов  раб  із  смолоскипом у руці. Він вів нас із кімнати в кімнату, і
мені здавалося, що ми йдемо вже дуже довго.
Нарешті ми пройшли величезну залу, що мала не менш як двісті п’ятдесят  квадратних  метрів  площі; стеля тут така низька, що людина, трохи вища
за  середню,  могла легко дістати до неї рукою, навіть не стаючи навшпиньки. Хоч
я  не інженер, проте здивувався, коли помітив, що в залі не було жодного стовпа,
який підтримував би таке величезне склепіння.
Раб  зупинився  біля статуї, що нічим не різнилась від статуй сидячих писарів на
дорозі до Мітні-Хапі.
Бакні  підійшов  і, видно, повернув якийсь механізм, бо статуя відсунулась убік,
і в стіні перед нами з’явилася вузька щілина, а за нею кілька східців.
Бакні  попрощався  зі мною, мовчки наблизився до підземного ходу, спустився вниз
східцями  і  зник  у пітьмі. Гвардійці низкою рушили за ним. Вони були спокійні,
хоч  знали,  що  перед  ними важка й небезпечна справа. Я схвильовано дивився на
цих героїв, готових загинути, але виконати свій обов’язок.
Останній  ішов  Дхірендра  в масці Анубіса. Він поклав мені руку на плече і тихо
сказав:
-  Прощавайте,  професоре!  Якщо  ми  з  вами загинемо в цьому бою, значить, так
судилося.  Про мене не турбуйтесь: я самотній, як і ви, немає в мене ні дружини,
ні  дітей - нікого, хто побивався б за мною... Колись я жив в Аллагабаді і любив
вечорами ходити в парк Хусро та пригощати дітлахів ласощами...
- Ви знаєте, і я любив це, - усміхнувся я.
Дхірендра  засміявся. Раб здивовано глянув на нього: він ніколи не думав, що бог
смерті може сміятися.
-  Всі  ми  схожі  один  на  одного,  хоч  скільки  б нам було років, - промовив
Дхірендра і спустився в підземний хід.
Я довго прислухався до його кроків і, коли вони затихли, звернувся до раба:
- Ти залишишся тут?
-  Так,  вхід  одчинено,  і я мушу дочекатися загону, що прибуде зараз охороняти
його, - відповів раб.
Мене пригнічувала пітьма, і я спитав з острахом:
- Як же мені повернутися?
-  Візьміть  мій  смолоскип: я не дитина і пітьми не боюсь, - сказав він. - Я не
можу  провести  вас,  бо не маю права одійти звідси. А ви йдіть із смолоскипом і
пильно дивіться собі під ноги. Сліди, що ми залишили, виведуть вас нагору.
Я  зрозумів,  що  раб  трохи  кепкує  з моєї полохливості, але не міг перебороти
себе.  Мені  було  моторошно  залишатися  далі  в  цьому  похмурому підземеллі і
хотілося скоріше опинитись у палаці, хоч би там знову точився бій.
Я  взяв  смолоскип  і  рушив  назад. І справді, на підлозі підземного ходу лежав
товстий шар пилу, що осів тут за тисячоліття, і наші сліди були дуже помітні.
У  підземеллі  я  забув  про  біг  часу  і,  повернувшись до палацу, здивувався:
надворі  вже  зовсім  розвиднілось. Але ще більше вразила мене тиша. Я ввійшов у
кімнату до цариці, де були Чан та Яхмос, і спитав:
- Що сталося? Чому вони не нападають?
-  Вони  можуть піти на штурм першої-ліпшої хвилини, - відповів верховний жрець.
-  Нохрі  зібрав усіх своїх солдатів на майдані перед палацом. Мені здається, що
він хоче напасти на нас з чотирьох боків.
Я  вже  казав, що палац стояв на правому березі ріки. Від головної брами до ріки
вели широкі кам’яні  сходи,  схожі  на бенареську набережну Панчгангагхат. Цими сходами, коли ми
приїхали  до Мітні-Хапі, спускалася цариця, щоб шанобливо привітати богів. Зразу
ж  за  брамою  починався  сад;  він  оточував головний будинок палацу з півночі,
заходу  і сходу, а з півдня до самого будинку прилягав мур, такий високий, що на
нього не можна було вилізти навіть драбиною.
Заколотники,  вдершись  через  головну  браму,  зайняли  на  цей  час увесь сад.
Пробоїну  було  зроблено  в  передній стіні головного будинку, трохи ліворуч від
входу до приймальної зали, до якої прилягала безліч маленьких кімнат.
З  приймальної зали мармурові сходи вели на другий поверх, до зали засідань; там
же  були  спочивальня  цариці  і тронна зала. Зійти нагору можна було тільки цим
ходом.
Сходи були такі широкі, що на них могли стати в один ряд п’ятнадцять   чоловік.  Ми  подумали,  що  рано  чи  пізно  противникові  вдасться
розширити  пробоїну,  тому  заздалегідь  добре  забарикадували  сходи  мішками з
піском.
Нападу  з  флангів  ми  не  боялись.  Підпалити  нас  не  могли, бо весь будинок
змуровано  з  каменю.  Отже, читачі, мабуть, вже уявляють собі, що ми не боялись
навіть  втратити  приймальну  залу:  на  сходах  кількісна перевага Нохрі уже не
матиме великого значення, солдатів там однаково багато не вміститься.
Протягом  кількох  годин  ми  чекали  наступу.  Я  ще  не  встиг відпочити після
вчорашнього  дня,  тому зайшов до одної верхньої кімнати, де було не так гаряче,
хоч  надворі  палило  сонце,  ліг  на  килимі,  розстеленому на підлозі, і вмить
заснув.
Спав  я недовго. Прокинувся і побачив, що біля вікна стоїть сама цариця Серісіс.
Я встав, і вона звернулася до мене:
-  Я  дуже  жалкую, що збудила вас, Тутмосе. Сподіваюсь, ви пробачите мені. Хочу
сказати  вам правду. Ви мудра людина і, думаю, зрозумієте мене. Коли я дивлюсь у
вікно, мені здається, що близько мій кінець.
Я  глянув  у  вікно  -  під  нами  розкинулось  місто  Мітні-Хапі. Сонце яскраво
освітлювало  покрівлі  будинків.  По  вулицях, наче мурашки, ворушились маленькі
постаті  людей.  На базарах було повно народу. Селяни порозкладали свої товари і
закликали покупців.
Спочатку  я здивувався: за такого жахливого часу життя в місті не було порушене.
Але  потім  я  збагнув,  що  так і повинно бути: точилася боротьба за престол, і
цікавила вона тільки царицю й Нохрі.
-  Тутмосе,  я  починаю думати, що фараон і цариця не так багато важать, як мені
раз  у  раз  повторювали  змалку. Мої предки тисячоліттями керували цим народом.
Вся велич Мітні-Хапі, дивовижні пам’ятки  мистецтва,  які  ви  бачили  тут,  -  все це залишили після себе фіванські
фараони.  А проте цих людей, - цариця вказала рукою на місто, - зовсім не турбує
доля  нашої  династії: нам загрожує смертельна небезпека, а вони спокійно ходять
на базар.
Юна  цариця  говорила  мені  це  з  болем  у серці, а я не міг нічим утішити її.
Подумавши трохи, я сказав:
-  Ми не повинні нічого боятись. Все буде добре, якщо ми за нашого життя творили
добрі  діла. Ну, а якщо ми грішили, то все найгірше, що спіткає нас, буде тільки
спокута нашої провини.
Враз  із  саду  долинув  страшенний  гамір,  від якого, здавалося, здригнулись і
земля, і небо.


Розділ XXVI
ПЕРЕМОГА

Побачивши,  як  люто  заколотники  пішли в наступ, ми зрозуміли, що Нохрі поклав
собі  сьогодні  будь-що  захопити  палац.  План  штурму  противник  розробив так
старанно  і  йшов  на нас. так сміливо, що мені стало страшно. Солдатам Нохрі не
раз  удавалося  пройти вперед, але гвардійці стійко відбивали наступ і відкидали
ворога назад.
Противник  спробував було пробратися до палацу із сходу та заходу, але ми досить
легко  зірвали  його  план. Головні сили заколотників були спрямовані на пробиту
тараном стіну будинку.
Чан  з  групою  гвардійців  стояв біля пробоїни і відбивав атаку за атакою, його
револьвер  не  замовкав  ні  на  мить. У перших рядах заколотників незмінно йшов
Дхандас. Було дивно, як вони обидва й досі живі, неначе справді безсмертні.
Гвардійці  втратили  багатьох  воїнів,  але  противник  зазнав ще більших втрат.
Тільки-но хтось із заколотників з’являвся  у  пробоїні, його зразу пронизувала куля пана Чана або стріла котрогось
солдата  Бакні.  А  коли  все-таки  комусь  із ворожого війська удавалось пройти
через  пробоїну,  починалася  рукопашна  сутичка.  Страшно було дивитися на неї.
Мені  пощастило,  що  не  довелося  брати участі в рукопашному бою, - для людини
мого віку і моєї сили це була б неминуча смерть.
Я  залишався  весь  час із царицею у тронній залі і тільки часом спускався вниз,
щоб дізнатись, як іде бій.
Але  от становище раптово змінилось. Дхандасові пощастило револьвером розчистити
собі  дорогу  і  вдертись  до  пробоїни.  Слідом за ним у палац кинулись солдати
Нохрі. Можливо, їх знову відігнали б, але тієї миті саме з’явились Нохрі і Псаро Із своїм резервом.
Чан  та  його  група відійшли до сходів, і почався жорстокий рукопашний бій. Він
тривав хвилин п’ять.  Нохрі, Псаро і Дхандас теж запекло билися. Нохрі сміявся - він був певний,
що переможе.
Нарешті  гвардійці  відійшли  на  останню  межу, за барикаду. Настала вирішальна
година.  Ніколи  ще  так  гостро  не  стояло питання життя і смерті. На барикаді
билось п’ятнадцять  чоловік,  а  решта  зібралися  в одній верхній кімнаті й чекали своєї
черги.  Коли  хто-небудь  із гвардійців на барикаді падав, на його місце зразу ж
ставав  інший. У приймальній залі було повно-повнісінько солдатів Нохрі, і жодна
стріла не проминала їх.


Перший спробував піднятися сходами Псаро. Але він устиг зійти тільки на п’ять  чи  шість  східців, коли пролунав револьверний постріл. Псаро зойкнув, упав
ницьма  і  покотився  сходами.  Солдатів, які бігли слідом за ним, спіткала така
сама  доля.  Тоді  за  наказом Нохрі заколотники рушили вперед суцільною стіною.
Передні  падали,  але  по їхніх тілах ішли інші. Цієї напруженої хвилини до мене
раптом підбіг Чан.
- Вас поранено? - спитав я.
-  Коли  б  мене  було  поранено  -  це  ще невелике лихо. Сталося гірше: у мене
кінчаються патрони, - відповів він.
Це  було  справді  страшне  лихо!  Адже заколотники тільки тому досі не захопили
барикади,  що Чан стримував їх своїми влучними пострілами. Дхандас теж більше не
стріляв - мабуть, і в нього не лишилось патронів.
- Скільки ж ви ще можете вистояти? - спитав я.
- Кілька хвилин. їх набагато більше, і вони от-от подолають нас.
Тільки-но Чан сказав це, як на барикаді з’явився  Дхандас.  Розмахуючи  навсібіч  двосічним  мечем,  він уперто пробивався
вперед.  Я  певен,  що  він  думав  тільки про жука-скарабея, який допоможе йому
заволодіти Серафісовими скарбами.
Гвардійцям  довелося  відступити.  Мішки  з  піском  полетіли  вниз, відкриваючи
прохід солдатам Нохрі.
Цариця  сховалась  у  тронній  залі. Голоси заколотників лунали чимраз ближче, 3
оборонців  палацу  залишились  живі  Чан, Яхмос, я і не більш як сорок солдатів.
Серісіс  була  бліда, як крейда. Мовчки, сповнена гідності, вона, не поспішаючи,
підійшла   до   трону  і  сіла  з  високо  піднесеною  головою  в  короні.  Вона
приготувалась  зустріти  смерть  стійко, як і годиться цариці, нащадкові великих
фараонів.


Полководець  Нохрі  у супроводі Гора-Дхандаса підійшов аж до дверей тронної зали
й голосно крикнув:
-  Серісіс,  покиньте престол Мітні-Хапі тому, хто має заволодіти ним і вдержати
його в своїх руках!
Але  не встиг Нохрі й рота затулити, як знизу зчинився страшний гамір і залунали
сполохані  вигуки.  Потім  запала  тиша,  і  ми  всі  почули,  як хтось глузливо
промовив:
- О! Ходімо ж уперед і посадовімо Нохрі на трон!
Я зразу пізнав цей голос. То вигукнув капітан Дхірендра.
Чан,  той  ніколи  не  втрачав  самовладання,  а  Дхірендра,  навпаки,  був дуже
запальний і тому, не стямившись, голосно вигукнув цю фразу мовою хінді.
Загін Дхірендри й Бакні з’явився  з  тилу так несподівано, що заколотники розгубились, більшість їх навіть
кинулась  тікати.  Дхірендра й Бакні швидко зайняли мармурові сходи, а гвардійці
вийшли з тронної зали і з’єдналися  з  ними.  Таким чином, Нохрі й Дхандаса було оточено. Дхандас не хотів
здаватися;  безладно розмахуючи мечем, він калічив більше своїх-таки спільників,
ніж гвардійців.
Нохрі,  збагнувши,  що  йому  вже ніщо не допоможе, кинувся до тронної зали. Від
ран  його  захищав  обладунок,  але  кілька  гвардійців, що залишились охороняти
царицю, справилися з ним і обеззброїли.
Дхандас  побачив, що він тепер залишився сам один, і напав на Дхірендру. Він був
дужчий  за  капітана  і сподівався, що відштовхне його і втече. Дхірендра чогось
не  став  стріляти,  але  не  пропустив  Дхандаса, і між ними почалася боротьба.
Дхірендра  не  встояв  на  ногах,  і  обидва  боги,  вчепившись  один  в одного,
покотилися  сходами.  Коли  вони  падали,  маски  поламались  і  розпалися. Тоді
серафійці вперше побачили їхні справжні обличчя.
Можливо,  Дхандас  убив  би Дхірендру, але несподівано один із заколотників люто
простромив  йому  груди  списом, і Дхандас простягся горілиць, широко розкинувши
ноги  й руки. Він ще спробував підвестись, але не подужав, і голова його безсило
впала  на  підлогу.  Так  негідник, що підло зрадив своїх товаришів, загинув від
руки  тих,  із  ким  пішов проти нас. А шляхетний капітан Дхірендра навіть перед
смертельною  небезпекою не вистрілив у свого невірного співвітчизника, хоч мав у
руках заряджений револьвер.
Заколотники  осатаніли,  побачивши,  що  їх  обдурювали,  і  Дхірендра  також не
врятувався  б, як і Дхандас, але в цей час кмітливий Чан відвернув їхню увагу на
себе: він розстріляв останні п’ять-шість патронів у стелю, а тим часом Дхірендра встиг утекти нагору.
Коли  було  вбито  Псаро  та  Гора  і  взято  в  полон Нохрі, заколотники зовсім
розгубились.  Бакні  наказав  своїм  гвардійцям  викинути  їх  геть, і незабаром
жодного противника не залишилося в палаці.
Яхмос  зразу  ж  дав від імені цариці наказ. У наказі говорилося, що заколотники
зазнали  поразки,  але  цариця  ласкава і ладна простити солдатів, які виступили
проти неї, коли вони негайно складуть зброю.
Я  розшукав  серед  речей  аптечку і провів усю ніч коло поранених. Правда, я не
медик,  але  анатомію знав добре і міг подати їм першу допомогу. За помічників у
мене  були люди, що прийшли сюди забрати тіла вбитих воїнів, незалежно від того,
проти  кого  вони бились. Стародавні єгиптяни вірили, що дух, який покинув тіло,
коли  людина  померла,  має  знову  повернутися;  тому вони пильнували, щоб тіло
добре збереглось і покійник мав вигляд живої людини.
Під  час  повстання  загинули  тисячі людей; все місто, вся країна побивалася за
полеглими. Серафійці перестали голитись, їсти м’ясо, пити вино. Жінки не зачісувались, не підмальовували очей, не нарум’янювались,  не натирали руки миртовим листям, як звичайно. Коли бальзамувальники
зібрались  до Мітні-Хапі з усієї країни і робили мумії, на майдані перед палацом
двічі на день сходились городяни і ридма ридали.
На березі ріки збудовано величезну кам’яну  гробницю  на  мумії  загиблих  заколотників.  Гробницю  полеглим гвардійцям
спорудили в саду біля палацу.


Увесь  цей  час  я і мої товариші не виходили з палацу, бо серафійці, дізнавшись
про  обман,  жадали  нашої  смерті.  Цю  забуту країну століттями не відвідували
іноземці.  Перший  іноземець,  що  приїхав сюди, був Шівнатх Джаухрі, який украв
Серафісового амулета. Тому можна зрозуміти недовір’я  і  ненависть  до  нас  підданців  СерІсіс. Ми не мали тут жодного друга, крім
цариці, Бакні та Яхмоса.
За  якихось  два  тижні життя в країні пішло своїм звичаєм. Я годинами розмовляв
із  царицею. Вона розпитувала мене про все, і я старався, як міг, познайомити її
з зовнішнім світом. Вона щиро призналась:
- Те, що ви розповідаєте, скидається на якийсь незвичайний, чудовий сон!
- Так здається і мені, коли я думаю пре все, що бачив і бачу тут, - відповів я.
Якось цариця сказала мені:
-  Тутмосе,  я  шаную  вас,  як  батька,  і  мені дуже не хочеться, щоб ви їхали
звідси.
-  Царице,  я звик до вас не менш, ніж ви до мене. Але іноземцям не можна жити у
вашій країні. Дозвольте мені виїхати, - попросив я.
-  Мені  дуже сумно розлучатися з вами, але нічого не вдієш, - зітхнула Серісіс.
-  Яхмос  каже,  що  вам небезпечно загаюватись тут, та й ваші товариші прагнуть
повернутися  додому. Тому я не смію вас затримувати. Але ви врятували мені життя
і  трон, і я та мої нащадки ніколи не забудемо вас і завжди будемо вдячні вам за
допомогу.
- А як ми виберемося звідси?
- Це скаже Бакні: він знає дорогу через ліс, - відповіла вона.


Розділ XXVII
ПОВЕРНЕННЯ НА БАТЬКІВЩИНУ

За два дні до нашого від’їзду  Нохрі  було  страчено.  Перш  ніж  покинути  країну  серафійців,  я віддав
священний  амулет  Яхмосові  і  розказав  йому  секрет  гробниці.  Ні  я, ні мої
товариші   не   хотіли   навіть   доторкнутися  до  Серафісових  скарбів.  Тоді,
відповідаючи  на цей вияв нашої дружби, Яхмос подарував мені інший амулет, також
у  вигляді  жука-скарабея, гарний глечик та ще кілька речей, які й досі я бережу
в себе дома.
Коли  я  прощався  з  царицею,  на очі в неї набігли сльози. Мені теж було тяжко
розлучатися  з  Серісіс,  бо  я полюбив її, мов рідну дочку. І мої товариші були
зворушені. Старий Яхмос довго кланявся, проводжаючи нас.
З  палацу  ми  вийшли  підземним  ходом.  Було  вже  по  півночі,  і  на вулицях
Мітні-Хапі  панувала  тиша.  Раптом  пролунав вигук вартового. Бакні назвав своє
ім’я,  і  той,  шанобливо привітавши його, пропустив усіх. На річці ми побачили два
човни, наготовлені для нас.
Ми  сіли в них і відчалили. Коли ми пропливали повз храм бога сонця Ра, я згадав
адвоката  Верховного  суду  міста  Патни  Дхандаса  Джаухрі.  Його  привела сюди
зажерливість,  жадоба  золота.  Він  забув про все на світі задля золота і через
нього загинув тут; його мумію поховано в чужій землі, далеко від батьківщини.
Години  за  дві  до світанку ми вийшли з човнів. Далі треба було йти через гори.
Ми  вибралися  на вершину гори, коли вже зовсім розвиднілось. Оглянувшись назад,
ми  востаннє  побачили чудове місто Мітні-Хапі, що лежало в долині. По дорозі ми
натрапили  на якийсь струмок і вперше за багато днів добре помились. Фарба міцно
всмокталась  у  нашу  шкіру і погано змивалась. Поснідавши, ми рушили далі. Весь
день  ми  спускалися  з  гори  і  перед  заходом  сонця  підійшли до місцевості,
порослої кущами. Попереду на обрії височіла темна стіна лісу.
-  Оце  і  є  той страшний, дрімучий ліс, що оточує нашу країну з трьох боків, -
сказав  Бакні.  -  Кажуть,  ніби там є злі духи, примари... Вам доведеться довго
йти цим лісом.
Ще  через  два  дні  ми  підійшли до лісу і тут попрощалися з відважним Бакні та
його солдатами. Бакні подарував Дхірендрі на пам’ять  свого  меча, а Дхірендра дав йому скриньку із скляними очима. Нам усім було
сумно, навіть сльози набігли на очі.
З  нами залишилось четверо рабів - вони несли наші речі - І негр-провідник, який
подорожував  цим  лісом  із  Псаро.  Ми  вважали,  що  йти лісом буде легко, але
помилилися.  Раз у раз доводилось пробиватися через ліани та колючі кущі, і вони
шматували  нам  одяг, дряпали шкіру. Лісові комахи та гусінь і вдень і вночі так
кусали,  жалили  нас,  що  наші  обличчя  й  тіла  понапухали.  Коли я згадую цю
подорож,  мені  здається, що йти лісом було не легше, ніж пустелею. Нарешті, вже
й не сподіваючись, що колись дійдемо, ми вибралися з лісу.
Дорогу  нам перетинала невелика річка. Ми зрубали кілька дерев, спорудили пліт і
попливли ним униз течією, а провідників відпустили додому.
Через кілька днів ми натрапили на невелике село, де жило якесь африканське плем’я. Розумний, кмітливий капітан Дхірендра і тут виручив нас, добувши їжу.
Ще  через  кілька  днів течія винесла нас до ріки Кобуа. Цією рікою ми дісталися
кінець  кінцем  до озера Вікторія на кордоні між Угандою та Кенією. Тепер ми вже
могли їхати далі спокійно.
У місті Кісуму ми роздобули собі одяг і знову стали цивілізованими людьми.
У  містах  Найробі,  Момбасі  та  ще  в  деяких  нам довелося розказати про нашу
мандрівку,  а  я прочитав кілька лекцій. Однак мені весь час здавалось, що ніхто
не  вірить,  хоч  усі слухали з великою цікавістю. Люди приходили на мої лекції,
як на розвагу, неначе я розповідав, щоб потішити. їх.
Я  написав  навіть  наукову  працю з докладним звітом про нашу подорож до країни
серафійців,  але  ніхто  не схотів видати її. Коли я намагаюсь переконати людей,
що кажу правду, вони чогось вважають, що я з’їхав з глузду.







ЗМІСТ

Коротко про автора.........................................................................................
3
Передмова
..........................................................................................................
5
Розділ І. Серафіс
..............................................................................................
11
Розділ II. Жук-скарабей
..................................................................................
23
Розділ III. Незвичайні подорожі Шівнатха Джаухрі .................................... 33
Розділ IV.                                Крадіжка                                амулета
........................................................................... 46
Розділ V. Капітан Дхірендра стає членом нашої експедиції ....................... 53
Розділ VI. Ми відкриваємо панові Чану нашу таємницю ............................ 62
Розділ VII.                     Перший                     Чанів                    подвиг
................................................................... 68
Розділ VIII.                 Із                Суеца                до                Каїра
......................................................................... 78
Розділ IX.            Від            Каїра           до           Голкової           гори
........................................................... 84
Розділ X.                      У                      країні                      пісків
..................................................................................
97
Розділ XI.                     Шлях                    Сидячих                    Писарів
............................................................... 112
Розділ XII. Колісниця
....................................................................................
118
Розділ XIII. Боги Нільської долини у країні Серафіса ............................... 126
Розділ XIV. Мітні-Хапі
..................................................................................
138
Розділ XV.                                Полководець                               Нохрі
..................................................................... 151
Розділ XVI.                                Повернення                                Псаро
..................................................................... 157
Розділ XVII.                      Зустріч                     з                     царицею
.................................................................... 165
Розділ XVIII.                                   Перед                                  бурею
............................................................................
176
Розділ XIX.                                  Початок                                  бурі
..............................................................................
185
Розділ XX.                                  Вилазка                                 Бакні
..............................................................................
196
Розділ XXI.          Бій          у          храмі          бога          сонця         Ра
.......................................................... 207
Розділ XXII.                                   Чанів                                  задум
...............................................................................
216
Розділ XXIII.                     Другий                     Чанів                    подвиг
.............................................................. 225
Розділ XXIV.                                  Облога                                 палацу
......................................................................... 233
Розділ ХХV.                    Перед                    вирішальним                   боєм
......................................................... 242
Розділ XXVI. Перемога
..................................................................................
249
Розділ XXVII.  Повернення  на  батьківщину .................................................
259









ДЛЯ СЕРЕДНЬОГО ШКІЛЬНОГО ВІКУ

Санкритяян Рагул

В ЗАБЫТОЙ СТРАНЕ

(На украинском языке)


Редактор Є. О. Попович
Художній редактор А. М. Силаєв
Технічний редактор Т. О. Ковальова
Коректори Т. О. Крижна, Л. Н. Фесечко

Здано  на  виробництво 24. XII. 1962 р. Підписано до друку 30. І. 1963 р. Формат
70Х901/32.  Фіз.  друк. арк. 8,25. Умовн. друк. арк. 9,65 Обл. - вид. арк. 7,77. Тираж 65
000 (1-52 000). Зам. 1150. Ціна 33 коп.

Дитвидав УРСР. Київ, Кірова, 34.

Друко хромолітографія “Атлас” Головполіграфвидаву
Міністерства культури УРСР. Львів, Зелена, 20.