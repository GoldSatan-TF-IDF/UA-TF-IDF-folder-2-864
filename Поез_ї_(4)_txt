 Павло Грабовський

    Поезії

    В ДАЛЕЧІНЬ 

    За морем холодним, в далекій чужині, 
    Де сонця ніколи не видно з тайги, 
    Де нетрі, болота лихі, та пустині, 
    Та скали кремінні, та вічні сніги... 

    Де тьма та неволя одвіку й довіку, 
    Де, стогону опріч, нічого не чуть, 
    Де гине надія, де муки без ліку, 
    Де сльози невільницькі тільки течуть... 

    Де люди на себе кайдани гартують, 
    Де рідного брата запеклі брати 
    Що божу годину на пласі катують... 
    Там, сестронько люба, конаєш і ти. 

    Не падай до туги, красуйся, мій квіте; 
    Велике та славне страждання твоє 
    Шлях терну та крові любов'ю освіте, - 
    Неволя живої душі не уб'є. 

    Пом'януть твій образ бездольці закуті, 
    Стомленим від долі про тебе звістять; 
    Міць викличуть муки твої незабуті, 
    Перлинами сльози колись заблистять! 

    ВЕСНЯНКИ 
    І 
    Зійшли сніги, шумить вода, 
    Весною повіва; 
    Земля квіточки викида, 
    Буяє травка молода; 
    Все мертве ожива. 

    Веселе сонечко блистить, 
    Проміння щердо ллє; 
    Гайок привітно шелестить, 
    Неначе кличе пригостить; 
    Струмочок виграє. 

    Сіяють злотом небеса, 
    Витьохкують пташки... 
    А груди думонька стиса: 
    Ховає зверхня ця краса 
    Смердючі болячки. 

    II 
    Знову, ластівочко-серце, 
    Ти вернулась, знов звила 
    В нас під хатою кубельце... 
    Заспівай же, де була? 

    Розкажи: чи й там, як тута, 
    Пекло скрізь — ні верть, ні круть: 
    Люди носять рабські пута, 
    У чужій кормизі мруть? 

    Світлі поклики колишні 
    До братерства та рідні, 
    Мов ті дріб'язки залишні, 
    Затопталися в багні? 

    Крук недолі над всім кружить, 
    А соборйще панів, 
    Знавіснівши, гірко тужить, 
    Що, бач, мало кайданів? 

    Розкажи: чи й там, як тута, 
    Замість праці все слова; 
    Люд бездольний в пітьмі плута, 
    На наймитів упова? 

    III 
    Сумно заспівала 
    Ластівочка люба 
    На питання ті: 

    —Скільки світа знала, 
    Скрізь панує згуба, 
    Люд — узаперті. 

    Мість 1 любові — злоба; 
    Брат піднявсь на брата, 
    Душить за шматок, 

    Та ніде пригноба 
    Не справляє свята, 
    Як-от ваш куток! 

    Ніде розбратання 
    Посеред громади 
    Не було, як тут. 

    Ниці2 почування, 
    Продажність та зради 
    Не кули більш пут. 

    Нi в якій країні 
    Брак самопошани 
    Так людей не жер, 

    Як у вас донині... 
    Бийте, рвіть кайдани, 
    Доки дух не вмер! — 

    З отим словом втіхи 
    Пісенька зніміла, 
    В небі віддалась. 

    У блакить з-під стріхи 
    Ластівочка мила 
    Пурхнула-знялась. 

    IV 

    Правду мовила пташина; 
    Чи на добре ж, чи дарма? 
    Перед нами — домовина, 
    Сором вічного ярма. 

    Промінь згас над рідним краєм; 
    А ми, скільки кожен зміг, 
    У провалля себе пхаєм, 
    Грунт пускаємо з-під ніг. 

    Та не пізно: є поправа, 
    Певен я — минеться все; 
    Ще заблисне наша слава, 
    Праця вгору піднесе. 

    Тільки треба сил та труду, 
    Щоб не згинути цілком, 
    Не стогнать до віку-суду 
    Під вельможним канчуком. 

    V 

    Годі ж нудитись, складаючи руки; 
    Кличе робітників рідна земля... 
    Віра, впотужнена словом науки, 
    Хай нас міцніш окриля! 

    Більше уваги до власного горя, 
    Більше любові до люду свого! 
    Близько — загибель... зника наша зоря... 
    Чого ж нам ждати, чого? 

    VI 

    Розцвітайся ти, веснонько красна, 
    Духом творчості все онови; 
    У нарузі країна нещасна... 
    З муки-смерті її відживи! 

    Розворуш наші груди холодні, 
    Запали в них притухлий огонь, 
    Щоб рятунок знайшли ми з безодні, 
    Не стояли в борні осторонь! 

    Одігнала надовго ти хвижі, 
    Розбудила надії та сни. 
    Баглаї 3 — ці воріженьки хижі, 
    Так послизнуть нехай і вони! 

    Розцвітайся та нас із могили 
    До живого життя підведи, 
    Щоб ми очі на себе розкрили; 
    Світлі думи в душі відроди! 

    1 Мість — замість. 
    2 Ниці — підлі, негідні. 
    3 Баглаї — неробство, лінощі. 

    ГАДКА 

    Власне щастя та турботи, 
    Власні думки... кинь гадать... 
    До громадської роботи 
    Слід життя своє віддать. 

    Згинуть марні піклування 
    В тихім захистку хрестів, 
    Розлетяться почування, 
    Крім любові до братів. 

    Вона піде поміж миром, 
    Яко заповідь людська; 
    Щастя всіх - святим кумиром 
    Стане мужа-бояка! 

    ДАЛЕКО 

    Там, далеко, на Вкраїні, 
    Сяє сонечко ясне, 
    Світить людям, та в чужині 
    Не навідає мене. 

    Там десь ллються рідні звуки, 
    Боротьба за люд іде... 
    Тута ж часом від розпуки 
    Стигне слово молоде. 

    Там матуся теплі сльози 
    З горя щиро вилива... 
    Тута ж хуга та морози, 
    Серце в тузі занива. 

    Побратими любі, милі, 
    Скрізь розкидані вони: 
    Спочивають у могилі 
    Чи по тюрмах ждуть труни. 

    ДО Б. С — ГО' 

    Прощай, коханий ляше-друже! 
    Час розістатись настає. 
    А як болить, як б'ється дуже 
    Від туги серденько моє. 

    Одно гадали ми з тобою, 
    Шукали одного шляху, 
    І от зійшлись в тюрмі з собою, 
    Найшли недоленьку лиху. 

    Мир чарівничої омани 
    Пред нами птахом зник давно: 
    Неволя вічна та кайдани — 
    То нам судилося одно. 

    Але ж і ту судьбу шалену 
    Не довелось ділити нам: 
    Ти — за Байкал, а я — за Лену,— 
    Розтечемось по чужинам. 

    Хто зна: чи вернеться спромога 
    До праці стать за все святе, 
    А чи навік тяжка дорога 
    Колючим терном заросте? 

    Отак-то, голубе мій, ляше! 
    Тобі — рудник, мені — тайга... 
    Та не належить серце наше 
    До пут утисника-врага. 

    Віддавна руки нам невільні, 
    Душі ж неволя не скує; 
    Єднають нас змагання спільні,— 
    Хто їх хортами зацькує? 

    Не кривда п'яного магната, 
    Не заздрість жирного ксьондза, — 
    Нас порушає проти ката 
    Журби вселюдської сльоза. 

    В чаду скаженого прокляття 
    Потоком кров лили батьки; 
    Той час минув: ми рідні браття, 
    Ми — нерозлучні бояки. 

    За що ж? За те, щоб духом згоди 
    Все понялося між людьми, 
    Щоб наші змучені народи 
    Так побраталися, як ми! 

    ДО ДІТЕЙ 

    Коли бо, дітки, малась мога 
    Знов повернутися між вас! 
    Так заросла давно дорога, 
    Побив надії хмурий час! 

    Зазнайте ж втіх, поки не пізно, 
    Шд пильним доглядом сім'ї, 
    Та не розкидано вас різно 
    З-під крилець неньчиних її. 

    Нехай же вам господь — благаю 
    Протягне дітство золоте, 
    Щоб ви росли на радість краю 
    Без мук, що потім уздрите! 

    ДО МАТЕРІ 

    Мамо-голубко! Прийди, подивися. 
    Сина від мук захисти! 
    Болі зі споду душі піднялися, 
    Що вже несила нести. 

    Мамо-голубко! Горюєш ти, бачу, 
    Стогнеш сама у журбі; 
    Хай я в неволі конаю та плачу, — 
    Важче незмірно тобі. 

    Бачити більше тебе я не буду; 
    Не дорікай, а прости; 
    Та від людського неправого суду 
    Сина свого захисти! 

    До Н. К. С. 

    Такої певної, святої, 
    Такої рідної, як ти, 
    Такої щирої, простої,— 
    Вже більше, мабуть, не знайти. 

    Таку не часто скинеш оком, 
    Такою тільки що марить... 
    А раз зустрінеш ненароком — 
    Навіки долю озарить! 

    до н. к. с. 

    Зранку в холодну могилу 
    Ти жертвою часу лягла; 
    Без жалю загублено силу... 
    А в мене пак гадка жила: 

    Що повівом навіть не скине 
    На тебе пануюче зло, 
    Що смерть над тобою залине 
    Отрутою повне жало! 

    ДО ОРЛА 

    Обох нас, орле стервоїдний, 
    Знажає поле боротьби: 
    Рвемо у других шмат послідній, 
    Жаги нікчемної раби. 

    Та чом не в мене твої крила? 
    Я полинув би вище хмар: 
    Тут кров злочинства землю вкрила, 
    Скрізь повно слів, в повітрі — вар! 

    Де б не поглянув — боже! — всюди 
    Слід жертв, загублених дарма; 
    Не змовк стон тіней,— рвуться груди; 
    Нищаву смертю обійма. 

    О, браття серби, — гірко плачуі 
    Свята надія геть зника... Все кров та кров... 
    Між нами — бачу, 
    Червона річка протіка! 

    ДО СІЯЧІВ 

    Де ви, правди всенародної 
    Та братерства сіячі? 
    Де ви, мислі благородної 
    Тверді духом діячі? 

    Вийдіть купою, порайтеся, 
    Гляньте: трупи та хрести; 
    Всюди — бранці... не цурайтеся 
    Їх великої мети. 

    Розсівайте жменя жменею 
    Чисто звіяне зерно: 
    Вороги над Руссю-ненею 
    Ізнущаються давно.

    ДО РУСІ-УКРАЇНИ 

    Бажав би я, мій рідний краю, 
    Щоб ти на волю здобувавсь, 
    Давно сподіваного раю 
    Від себе власне сподівавсь. 

    Щоб велич простого народа 
    Запанувала на Русі, 
    Щоб чарівна селянська врода 
    Росла в коханні та красі. 

    Щоб Русь порізнена устала 
    З-під віковічного ярма 
    І квітом повним розцвітала 
    У згоді з ближніми всіма! 

    ДО УКРАЇНЦІВ 

    Українці, браття милі, 
    Відгукніться, де ви є; 
    Чи живі ще, чи в могилі 
    Давня слава зогниє? 

    Чи покраща доля наша, 
    Мине сором, що вкрива; 
    Чи до краю спита чаша,— 
    Рабства чаша вікова? 

    Гей, докупи, певні діти! 
    Всіх веде мета одна: 
    Шлях любові та освіти 
    Нас навіки поєдна! 

    ДО ШКОЛИ 

    Ну, прокидайтеся, діти: 
    Ранок — до книжки пора! 
    Сонечко вспіло залити 
    Все посереду двора! 

    Швидше вдягайтесь до школи! 
    Кращі прогаєте дні, — 
    Пізно вертати, — ніколи 
    Їх не завернете, ні! 

    Змалку кохайтесь в освіті, 
    Змалку розширюйте ум, 
    Бо доведеться у світі 
    Всяких назнатися дум. 

    Треба самим розвертати': 
    Як і до чого все йде, 
    Шлях безпомилишно взяти — 
    Той, що до правди веде. 

    Щоб не зросли ви на сором 
    (Бійтесь найпаче того!) 
    Та не зробились позором 
    Рідного краю свого! 

    ' Розвертати — в розумінні розмірковувати. 

    Жіноча душа 

    Оюізмучено-недужий, 
    В туз я поник чолом… 
    Тихо-тихо ангел дружий 
    Огорнув мене крилом. 

    Мов та хмара на блакиті, 
    Чорна думонька злина … 
    Що ж ото за ангел в світі; 
    Що за зоря весняна? 

    Гасне зірка найясніша. 
    Ангел ангела втіша… 
    Та жіноча найніжніша, 
    Най чаруюча душа. 

    Квітка, що ногою 
    Стоптана в пилу; 
    Гук, що вмер луною, 
    Пронизавши млу; 

    Огник серед поля, 
    Що блиснув і згас,— 
    Се — та світла доля, 
    Що втекла від нас. 

    1900 - 1902 

    Козакові 

    Не хились додолу, зраджений козаче, 
    Про лиху пригоду навіки забудь, 
    Найлютішу муку серце переплаче… 
    Кинь свій жаль нікчемний, без вагання збудь! 

    Хай росте здорова, хай цвіте дівчина; 
    Маєш собі щастя іншого знайти: 
    Ти - не одинокий, ти не сиротина,- 
    Єсть у тебе вірні соколи-брати… 

    Єсть у тебе думки, людові прихильні; 
    То кохай їх щиро, поміж гурт неси… 
    Всюди роздаються стони надмогильні: 
    Власною нудьгою пекла додаси. 

    Причинись до праці, де, служивши ближнім 
    За своє кохання чоловік не дба; 
    Глянь лиш, як слабого знищено спроміжним. 
    Там твоя турбота, та твоя журба! 

    НА ПАМ'ЯТЪ 

    Навік минули вільні годи, 
    В далекий край припало йти; 
    І от, під тяжкий час пригоди, 
    Мені сестрою стала ти; 

    Мов ангел, сяла предо мною, 
    Неначе квітонька, цвіла, 
    Моєю зорею ясною, 
    Моєю музою була! 

    Тебе нема, а все з могили 
    Твій образ світлий устає, 
    І знов душа почує сили, 
    Замарить серденько моє! 

    НАДІЯ 

    Не зітхай так безнадійно, 
    Скорбних уст не замикай, 
    Рук не складуй ще подвійно, 
    З лану битви не тікай, 

    Глянь на луг — не вся травиця 
    Ще потоптана упрах; 
    Глянь на люди — чесні лиця 
    Ще не всі обвіяв страх. 

    Ще великі перепони 
    Злу поставлено кругом, 
    Не безкарно рвуться стони 
    Під ворожим батогом. 

    Встануть мученики-браття, 
    Встануть сестри, як живі... 
    За годиною прокляття, 
    Мук, кайданів та крові, 

    Зрадно купленої слави,— 
    Панство волі йде услід, 
    І на чолі миросправи 
    Власно з'явиться нарід! 

    ***

    Не раз ми ходили в дорогу, 
    Не раз ми вертались до хати 
    І знову брели від порогу — 
    Правдивої цілі шукати. 

    З борців насміхалася доля, 
    Зростала, проте, їх громада. 
    Добробут народний та воля — 
    То наша найперша засада. 

    Борців не лякають пригоди: 
    Шлях, мочений кров'ю та потом, 
    Нас виведе в панство свободи 
    Не нині, не завтра, так потім! 

    Аби не тікали ми труду, 
    Не падали легко з ударів, 
    Пригляньмось до нашого люду, 
    Як сум йому очі охмарив! 

    Знедолений ладом ворожим, 
    Він працею держить всі стани... 
    Ходім же, брати, та поможем 
    Порвати якшвидше кайдани! 

    *** Оце я думаю, брати, 
    Про долю рідного народа; 
    Прийшла година хрест нести, 
    Бо всюди - злидні, скрізь незгода. 
    Оце гадаю, - і мені 
    Таки частесенько здається, 
    Що мир, запеклий у борні, 
    Жартує тільки та сміється; 
    Що пал мережаних речей 
    За оборонників святині 
    Одна омана для очей 
    Чи марний гук серед пустині; 
    Що мир, лукавий, як дівча, 
    Цього на людях уквітча, 
    А серце схилить до другого, 
    Пригорне потай дорогого, 
    І хто всю душу віддає - 
    В кайдани зрадно закує, 
    На трупі бенкет бучний справить 
    За домовиною ославить, 
    Дітей та внуків нацькує; 
    Що мир... О ні... бо тільки вами 
    Душа убога замарить – 
    Якими радими словами 
    Бажав би я заговорить. 
    Я знову вірю, що пригода, 
    Мов чорна хмара, пропливе, 
    Що невмируща міць народа 
    Усе лихе переживе! 

    Плаче небо, вкрите хмарами, 
    Що над нами восени 
    Без кінця пливуть отарами 
    Із сумної сторони. 

    Темний гай додолу хилиться, 
    Буйне листя опада; 
    Різва пташка не осмілиться 
    В поле вилетіть з гнізда. 

    Тільки галич перелякана 
    Скиглить, зграями шуга; 
    З жалібного її каркання 
    На душі росте нудьга. 

    Сльози осені журливої, 
    Що минули ясні дні, 
    Се — плач долі нещасливої, 
    Що судилася мені. 

    1900 - 1902 

    *** Плаче небо, вкрите хмарами, 
    Що над нами восени 
    Без кінця пливуть отарами 
    Із сумної сторони. 

    Темний гай додолу хилиться, 
    Буйне листя опада; 
    Різва пташка не осмілиться 
    В поле вилетіть з гнізда. 

    Тільки галич перелякана 
    Скиглить, зграями шуга; 
    З жалібного її каркання 
    На душі росте нудьга. 

    Сльози осені журливої, 
    Що минули ясні дні, 
    Се — плач долі нещасливої, 
    Що судилася мені. 

    1900 - 1902 

    ПО МОРЮ 

    Чимало днів по морю, 
    У тьмі німій, 
    На певну зустріч горю 
    Плив човен мій. 

    Швиряли хвилі бурні 
    На всі краї... 
    Вставали думи журні 
    Нудьги-змії. 

    Вітчини берег милий 
    Зникав і зник, 
    І рвався мій безсилий, 
    Розпучний крик. 

    А прірва виє, кличе 
    До бороття, 
    Пловцеві згубу зиче 
    Без вороття. 

    РОБІТНИКОВІ 

    Роби на других дні та ночі, 
    На хвилю праці не заспи; 
    А візьме сум, заплачуть очі,— 
    У чарці горенько топи... 

    Поки останнього хабітку 
    Не розметають глитаї, 
    Поки на вічнім заробітку 
    Не стратиш силоньки свої; 

    Та не задубнеш без прочинку 
    Посеред улиці, поки 
    У карбувальному будинку 
    Не розлетишся на шматки. 

    СИРОТИ 

    Сердешні діти... батька взято; 
    Смерть несподівано прийшла... 
    Пекельний Ірод справив свято, 
    Пир людожерності та зла. 

    Не поборов страшної муки 
    Борець хоробрий: все хотів 
    Знять догори ослаблі руки, 
    Востаннє стати на катів. 

    Сердешні діти... вам байдуже; 
    Ви усміхались, дивлячись, 
    Як ваша ненька рідна туже, 
    Слізьми безрадісно ллючись. 

    Бо ви не знали... Діти, діти! 
    Так тіштесь, доки ростете... 
    Чи довго на світ вам глядіти? 
    Як батько, може, помрете! 

    СОН 

    Зелений гай, пахуче поле, 
    В тюрмі приснилися мені,— 
    І луг широкий, наче море, 
    І тихий сум по кружині. 

    Садок приснився коло хати, 
    Весела літяна пора; 
    А в хаті... там знудилась мати, 
    Ізнудьгувалася сестра. 

    Поблідло личко, згасли очі, 
    Надія вмерла, стан зігнувсь... 
    І я заплакав опівночі 
    І, гірко плачучи, проснувсь. 

    СУЧАСНИКОВІ 

    Оце дивлюсь безрадісно на тебе, 
    Загляну в душу змучену твою – 
    І несподівано самого себе 
    В тобі, мій брате, пізнаю! 

    Ще з пелюшок здобувся ти отрути, 
    Не бачив навіть радощів життя - 
    А вже воно на тебе вспіло тхнути 
    Диханням смертного пиття! 

    І підеш ти гірким шляхом недуги, 
    У темряві шукаючи зорі, 
    Конаючи з невимовної туги, 
    Довіковічним бранцем прі! 

    Дізнаєшся в кайданах самотини, 
    У тридцять літ - знесилений дідусь, 
    Гадавши нишком: кращої години 
    Я в мирі ледве чи діждусь... 

    Та вірую, що хрест мій не безплодний, 
    Що хрест отой - бездольний люд спасе, 
    Запинить певно стогін всенародний, 
    Вітчині щастя принесе! 

    *Пря - боротьба 

    *** Темна ніч, вітрець тихесенький 
    Зашумів в моїм вікні; 
    Дощик капає дрібнесенький, 
    В серце падає мені. 

    Ні, се мрія доторкнулася 
    І навіки утекла; 
    Ти до мене усміхнулася 
    І свій погляд одвела! 

    1900 — 1902 

    ТРУДIВНИЦЯ 

    Хмуро дивилася школа, 
    В бовдурі глухо гуло, 
    Вітер вривався зокола, 
    Сумно в хатині було. 

    Мертва трудівниця-пані 
    Біла, як віск, на столі 
    Там почивала, заранні 
    Збувшися скорбів землі. 

    Рук і на час не складала, 
    Щиро кохала діток, 
    Листу якогось-то ждала,— 
    Тільки і знав наш куток. 

    За день одсунула книжку, 
    За день не стала робить, 
    Як опинилась на ліжку, — 
    Нічим було пособить. 

    В непогідь, стужу злиденну 
    (Певно, сама сирота!) 
    Зайде в хатину нужденну, 
    Словом усіх повіта. 

    Дасть, коли треба, поради, 
    Викладе все до пуття... 
    Боже! З якої б то ради 
    Їй відбирати життя? 

    Журно посходились дітки 
    Обік німої труни: 
    Втратили неньку сирітки, 
    Втратили промінь вони. 

    Вдарив і дзвін похоронний... 
    Нічого, мабути, ждать: 
    Треба людині сторонній 
    Шану останню віддать. 

    Дим закурився з кадила, 
    Серце зворушував спів... 
    Що дітвора голосила, — 
    Просто не чути попів! 

    А як на цвинтарі стали, 
    Кинули грудку землі, — 
    Гірко батьки заридали, 
    Аж надривались малі. 

    Мовчки вернули на помин, 
    Що громадяни знесли. 
    Якось не складувавсь гомін, 
    Навіть дяки не пили. 

    Та й розійшлися по хатах, — 
    Школа осталась пуста... 
    Хуга свистить по загатах, 
    Жалібно труп заміта. 

    *** Україна приснилась мені, 
    Я прокинувсь ізмучений дуже; 
    Ранній промінь гуляв по стіні, 
    Та не легше було мені, друже! 

    Люду мимо чимало пройшло, 
    Радий гомін та жарти, - байдуже... 
    А на серці у мене скребло, 
    І не легше було мені, друже! 

    Онде гай величаво дріма, 
    Вільна пташка так весело круже, 
    Чорнобрива жоржину лама... 
    Та мені не полегшало, друже! 

    УПЕРЕД 

    Уперед за край рідний та волю, 
    За окутий, пригноблений люд, 
    Хоч нічого не знайдеш, крім болю, 
    Хоч нас жде невіддячений труд! 

    Уперед проти зла однодумно! 
    Розрослася ворожа юрба. 
    Не гадаймо прожити безсумно, 
    Бо життя — неминуча борба. 

    Уперед, хто не хоче конати, 
    Статись трупом гнилим живучи! 
    Сміле слово — то наші гармати, 
    Світлі вчинки — то наші мечі. 

    Уперед до завзятого бою 
    За громадські та власні права, 
    Коли бути бажаєм собою, 
    Коли серце позор відчува! 

    Уперед до звершення замірів, 
    Що поклав дев'ятнадцятий вік; 
    Скиньмо владу катів-бузувірів, 
    Щоб людиною став чоловік! 

    Уперед! Годі скніти рабами, 
    Час кормигу гидливу знести! 
    Наші кубла нам стануть гробами, 
    Швидко знівечать ясність мети. 

    Уперед! Не жде поступ всесвітній: 
    На шляху пристаючих лиша, 
    Інший лад, інший мир заповітний 
    Виробляє із себе душа. 

    Уперед проти хижих порядків! 
    Гине войник чи здобич бере, 
    Він стежки протира для нащадків, — 
    Його діло ніколи не мре! 

    ***

    "Чим би стала ти, коханочко, 
    Коли б я зробивсь долиною?" 
    - Весняне вдягла б убраннячко, 
    Зацвіла б тобі калиною. 

    "Чим би стать тобі бажалося, 
    Коли б морем став синесеньким?" 
    - В срібних хвилях все б гойдалася 
    Твоїм човником легесеньким. 

    "Коли я розливсь просторами, 
    Де б ти, пташко, опинилася?" 
    - Я б засяла вкупі з зорями, 
    Не згасаючи світилася. 

    ШВАЧКА 

    Рученьки терпнуть, злипаються віченьки... 
    Боже, чи довго тягти? 
    З раннього ранку до пізньої ніченьки 
    Голкою денно верти. 

    Кров висисає оте остогиджене, 
    Прокляте нишком шиття, 
    Що паненя, вередливе, зманіжене, 
    Вишвирне геть на сміття. 

    Де воно знатиме, що то за доленька 
    Відшук черствого шматка, 
    Як за роботою вільна неволенька 
    Груди ураз дотика. 



    Я не співець чудовної природи 

    Я не співець чудовної природи 
    З холодною байдужістю її; 
    З ума не йдуть знедолені народи, — 
    Їм я віддав усі чуття мої. 

    Серед ясних, золочених просторів 
    Я бачу люд без житнього шматка... 
    Блакить... пташки... з-під соловйових хорів, 
    Мов ніж, вража скрізь стогін мужика. 

    Нехай кругом розумний лад та втіха, — 
    Не здужа їх мій мозок осягти, 
    Бо скільки кривд, бо скільки всюди лиха, 
    Як хижий звір, братів гризуть брати. 

    Нехай людці, що до вітхнення вдатні, 
    Співають нам на всякі голоси 
    Про райські сни й куточки благодатні, — 
    Де плачуть, там немає вже краси! 

    Нехай вони, кохаючись «на лоні», 
    Мук забуття вишукують дарма, 
    Їх не заспать: у серця відгомоні 
    Озветься світ з турботами всіма! 