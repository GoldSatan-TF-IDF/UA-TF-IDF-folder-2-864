Цей  хлопчина  привернув  увагу  Устюжина  чи  не з першої своєї появи в залі. За
дванадцять   років   тренерської   роботи   Устюжину  траплялося  бачити  немало
вболівальників  волейболу, цієї красивої, видовищної й елегантної гри. Він бачив
усякі  обличчя:  зацікавлені,  радісно захоплені, іноді нудьгуючі або й відверто
байдужі  -  у  випадкових  гостей, і все ж, обличчя хлопця вразило його складною
гамою  почуттів:  на  ньому  відбивалися  жадібний  інтерес,  напружене чекання,
гіркота й туга, що мерехтіли в глибині темно-сірих уважних очей.
Юнак приходив майже на кожне тренування збірної “Буревісника”, з’являвся  звичайно  за  півгодини  до  початку і влаштовувався на верхній галереї
залу,  намагаючись  не  привертати  будь-чию  увагу.  Призвичаєним  оком Устюжин
відзначив  його  зріст  -  метрів  зо  два або близько того, широкі плечі, довгі
руки,  і в тренера навіть майнула думка перевірити хлопця на майданчику, однак з
початком  чергового  тренування  він  забував про це і згадував лише після нової
зустрічі  з  шанувальником  волейболу, який, судячи з усього, не хотів, щоб його
помічали.
За  місяць  Устюжин  так  звик  до цього болільника, що став вважати його своїм.
Невдовзі  трапилася  й нагода познайомитися з ним. У суботу, провівши тренування
жіночої  збірної, Устюжин помітив хлопця біля виходу з залу і швидко підійшов до
нього.
-  Здрастуйте.  Я  Устюжин  Сергій Павлович, тренер. Вас помітив давно, з місяць
тому. Студент?
Юнак, дещо приголомшений появою Устюжина, кивнув.
- Медичний, другий курс.
- А на вигляд вам більше двадцяти.
- Двадцять шість. Я працював, потім...
- Ясно. Як вас звати?
- Іван... Іван Погуляй.
- Знаменне прізвище, - всміхнувся Устюжин, вивчаючи обличчя хлопця. 
Тепер,  стоячи  поряд,  він  зрозумів,  що  недооцінив  його зріст. “Мабуть, два
десять  -  два  дванадцять,  - подумав трохи здивовано. - Непогано! І все ж таки
чогось йому не вистачає... Чого?”
-  У  мене  до вас пропозиція, Ваню, - вів далі тренер. - У вас ідеальна статура
для волейболіста. Чи не хотіли б зайнятися волейболом? Можливо...
Устюжин замовк, побачивши, яке враження справили його слова на молодика.
Обличчя  того різко зблідло, потім жарко спалахнуло - до сліз, напружилось, губи
здригнулися.
-  Якщо  не  грали раніше - не біда, - поспішив Устюжин. - Головне, що ви любите
волейбол,  я  це  вже  помітив.  За  рік ми з вами ввійдемо до дублюючого складу
“Буревісника”, слово даю.
Погуляй  похитав  головою,  стиснувши  губи  так, що вони побіліли, повернувся й
попрямував   до   виходу.   Устюжин  мовчки  дивився  йому  вслід,  відразу  все
зрозумівши:  юнак кульгав. Нога не згиналася в коліні, він одводив її трохи вбік
і  ставив  на всю ступню, йдучи все швидше й швидше, розхитуючись з боку на бік,
неначе відчував погляд тренера.
Устюжин  пройшов  у глибину залу і задумливо сів на гірку шкіряних мат, згадуючи
безпорадні очі хлопця, в яких билися біль, і лють, і відчай.

Іван  вирішив не ходити більше на тренування “Буревісника”. Повернувшись додому,
без  настрою  повечеряв,  уривчасто  відповідаючи  на  запитання  матері,  потім
зачинився  в  своїй  кімнаті  і  довго  стояв  біля  вікна,  притиснувши лоба до
холодної  шибки  й пригадуючи хвилинну розмову з тренером. У душі панував дивний
спокій,  та ще жаль, і він навіть здивувався з цього. Однак тієї ж миті подумав:
“Реакція?  Чи  я  справді  примирився,  звик?  Треба  ж  було  мені  прийти саме
сьогодні!..  Та  хто  ж  знав,  що тренер підійде з такою пропозицією!.. Недобре
вийшло...  І  все  ж,  як  тоді  сказав  хірург після операції? Терпіння - це та
скеля,  об  яку  розбиваються  хвилі людського безрозсудства. Слова Дюма-батька.
Терпіння  і  ще  раз  терпіння  -  ось мій шлях, і років за двадцять, - тут Іван
усміхнувся, - я знайду спосіб лікування розтрощеного колінного суглоба...”
Решту  дня  він  провів  у  бібліотеці, вдома почитав на ніч “Трьох мушкетерів”,
відчуваючи себе таким же дужим і спритним, як д’Артаньян,  роздягнувся,  збираючись  лягати  спати,  і раптом йому здалося, що в
кімнаті хтось є. Огледівся. Тиша, м’яке   світло  торшера,  тіні  від  шаф  з  книжками,  цокання  маятника  старого
годинника. Та він, не довіряючи власній інтуїції, непевно спитав:
- Хто тут?
- Пробачте, - пролунав з повітря м’який приглушений голос. - Дозвольте вас потурбувати?
- Прошу, - хрипко відповів Іван і кашлянув. - Заходьте.
-  Спасибі,  -  подякував  невидимка, і в кімнаті, без усяких світлових та інших
ефектів, опинилися двоє незнайомців у цупких білих комбінезонах.
Обидва  високі,  вищі  за Івана, доладної статури, із жвавими обличчями, на яких
були  водночас і винуватий вираз, і заклопотаність. Обидва тримали в руках тонкі
чорні стержні, увінчані палаючими яскраво-червоними кульками.
Іван  подолав  бажання  заплющити  очі  і  струснути головою і жестом гостинного
господаря показав гостям на крісла біля столу.
- Проходьте, сідайте, будь ласка.
-  Не  турбуйтеся,  -  сказав  один з незнайомців. - І не лякайтесь, ради всього
святого! Нас проінформували, що ви любите волейбол.
- Люблю, - всміхнувся Іван і поворушив скаліченою ногою. 
Ситуація почала його тішити, і він навіть подумав, що сон стає цікавим.
-  Даруйте,  -  втрутився  другий, на обличчі якого відбилося занепокоєння. - Ми
розуміємо: фізичний дефект не дає вам грати, але все ж - ви хотіли б грати?
Іван кивнув головою.
- Якби не... дефект, я б, звичайно, грав.
- Тоді все гаразд, - полегшено зітхнув гість.
- А звідки ви? - поцікавився Іван. - З якого куточку галактики? 
Незнайомці обмінялися усмішками. 
-  Ми  такі  ж  земляни, як і ви, - мовив перший. - 1 все пояснимо. Але спочатку
дозвольте провести невелике медичне обстеження - я правильно сказав?
- Правильно, тільки... - Іван озирнувся на двері.
-  Зрозуміло,  -  кивнув гість. - Нас ніхто зараз не чує, до того ж і обстеження
не  забере  багато  часу.  Станьте,  будь  ласка,  прямо, руки опустіть, ноги на
ширині плечей...
Іван  скорився, дивуючись, що починає вірити в реальність того, що відбувається.
Проте в душі час від часу всміхався - сон йому подобався.
Кінцем  стержня  гість  описав  у  повітрі  коло, і замість стіни з килимом Івац
побачив  довгий  зал  з рядами химерних Пультів, які раз у раз змінювали форму й
колір.  Від  одного  з  пультів  простяглися  до  нього десятки світлових ниток,
торкнулися  тіла,  голови, рук і ніг... Стало важко дихати. Іван хитнув головою,
ступив  крок  уперед,  намагаючись  набрати  в  груди повітря, і відчув, що його
підтримують дужі руки.
- Все чудово, - вибачливим тоном сказав один із гостей. 
Другий  тим  часом  складав  гнучкий  чорний  шнур,  поки той не перетворився на
знайомий чорний стержень з вогником на кінці.
-  А  тепер пояснимо суть нашої появи. Річ у тому, що ви є потенціальним гравцем
у  волейбол  екстра-класу,  спостерігач не помилився. І у вас є можливість взяти
участь  в Олімпійських іграх тритисячного року за вашим літочисленням. Ви згодні
на це?
- Як хто? - захриплим голосом спитав Іван. - Як суддя?
- Ні, як гравець збірної команди Землі, - відповів гість без тіні посмішки.
- А мені... Яким чином? Я ж каліка...
Незнайомці знов усміхнулися один до одного. Іван зрозумів.
- Ну, звичайно, медицина у вас... А я повернуся назад?
- Само собою, повернетеся з точністю до хвилини. 
- Тоді згоден. Пограю хоча б у сні.
Перший з пришельців подав йому руку.
- Це не сон. Ходімо.

Кімната  мала  звичайні  стіни  і чорну матову підлогу, а замість стелі нависала
над головою біла пухнаста поволока, схожа на хмарину пари.
-  Не робіть різких рухів, - попросив з цієї поволоки ввічливий голос. - Лягайте
на підлогу.
Іван  послухався,  приголомшений  раптовим  переходом  зі  своєї цілком реальної
квартири  з  речами, яких не раз торкався, в цю кімнату, сам вигляд якої свідчив
про інший час.
Його  охопила  солодка  млість,  тіло  поважчало, кожна його клітинка сповнилася
сонним   теплом,  лоскотливі  невидимі  пальці  перебігли  по  шкірі,  закортіло
потягтися, прибрати зручну позу і спати...
Скільки  часу  тривав  цей  стан,  він  не  знав. Пробудження настало зненацька:
просто захотілося встати, розім’ятися,  тіло було бадьорим, повним сил і енергії. Іван трохи почекав, не почувши
команди,  повільно  підвівся  з  підлоги,  з  цікавістю прислухаючись до себе. І
раптом  зрозумів,  що скалічена нога... згинається в коліні! Він обережно зігнув
її,  розігнув,  ступнув  на  неї,  підійшов  до стіни... Нога згиналася так само
легко, як і до травми, більше того - вона стала значно дужчою!
Іван  підстрибнув  на місці і трохи не дістав головою білої поволоки, хоч до неї
від  підлоги  було не менше, як три з половиною метри! “Одначе, - подумав він, -
медицина  у них справді на висоті! І ніяких препаратів та машин... якщо тільки я
не перебуваю всередині однієї з них”.
- Як ви себе почуваєте? - спитав той же голос.
-  Чудово!  -  озвався  Іван,  червоніючи  від  думки,  що  поводився  не зовсім
стримано: за ним, безперечно, стежили.
- Пройдіть до наступного залу.
Іван  хотів  спитати  -  куди? - але тут одна з твердих на вигляд металевих стін
зникла, наче її й не було, відкривши вхід у сусіднє приміщення.
Кімната  була схожа на зал обчислювального центру: весь простір займали ряди вже
бачених  Іваном  дивних пультів, а напроти нього висів над підлогою, ні на що не
спираючись,  гладенький  чорний  диск. З його глибини спливла світлова стрілка й
розгорнулася перед ним у напис: “Увага! Нульовий цикл!”
У  залі  нікого  не було, стояла тиша, але тільки-но Іван ступив крок уперед, як
поряд  з  диском  виник,  мов  із-під  землі,  високий молодик у просторій білій
сорочці  і  таких же білих штанях. У нього було відкрите засмагле веселе обличчя
з  уважними  яскраво-жовтими очима, і тримався він дуже просто, невимушено. Іван
мимоволі зітхнув; у те, що це не сон, він уже повірив.
- Мене звуть Данило, - усміхнувся юнак. - Проходьте, сідайте в крісло.
З його словами диск перетворився на глибоке м’яке крісло.
Іван сів.
Данило  витяг  просто  з  поруччя  крісла два легких шоломи з двома штирями біля
скронь і, надівши один на голову, подав другий Іванові.
-  Це  ваш.  Я  відповідаю  за  вас  у всьому - від фізичних можливостей тіла до
психіки,   знання   побуту,  професійних  навичок  тощо.  До  речі,  фізика  вас
задовольняє?
- А вас? - відповів Іван питанням на питання. 
Данило білозубо розсміявся.
-  Мабуть,  більше,  ніж  вас,  бо  ви багато до чого не звикли, а про дещо й не
здогадуєтеся.  Нічого,  зараз  пройдемо  нульовий  цикл  - це побут, особливості
століття,  життєво  необхідна  інформація,  -  і все стане на свої місця. Хочете
побачити Землю?
Іван мовчки надів шолом, рум’янцем  на  щоках  відповідаючи  на  співчутливу  усмішку Данила, щось клацнуло в
навушниках, і він поплив у нетрі невідомих знань...

За  три  сеанси  гіпнонавчання  Іван  освоївся  з життям Землі тритисячного року
настільки,  що  не уявляв іншого, а минуле своє життя вважав чи не міфом. А тоді
почалися     тренування     з    волейболу,    не    тільки    мислені,    через
інформаційно-психологічні  комплекси,  а й нормальні - на майданчиках і в залах,
і він цілком віддався своїй пристрасті.
Волейбол  тридцятого  віку  відрізнявся  від  волейболу двадцятого - це була гра
відповідно  до всіх розкритих можливостей людського тіла і технічного потенціалу
людини.  Єдине,  що  нагадувало  Іванові  знайому  спортивну  гру  -  традиційно
збережена  форма  ігрового поля з розмірами майданчиків десять на десять метрів,
сітка, яка розділяла майданчики, і м’яч,  начинений, правда, молекулярною технікою, для полегшення суддівства. Сітка,
ясна  річ, була значно вища, ніж за його часів, верхня її кромка встановлювалася
на  висоті  три  метри шість сантиметрів, та все ж це була нормальна волейбольна
сітка, хоч і зіткана з силових полів. В іншому все було не так.
По-перше,   інженерно-технічний   супровід  гри.  Сила  тяжіння  на  майданчиках
дорівнювала дев’яносто  двом  відсоткам  земної,  вся зона гри охоплювалася спеціальним фізичним
полем,  над  яким  вільно  плавали  в повітрі плескаті диски кібер-суддів; кожна
помилка  гравців  визначалася  вмить,  і відразу ж лунала певна звукова гама, за
якою   глядачі   без  допомоги  судді-інформатора  могли  розпізнавати  характер
помилки.  По-друге  - і це було головне- гра відбувалася не тільки в просторі, а
й у часі! Тобто гравець при подачі міг посилати м’яча не лише в певну точку протилежного майданчика, але й зміщати м’яча  за  віссю  часу  в  майбутнє в межах трьох хвилин, для чого майданчики було
орієнтовано ще й у хронополі. Якщо поданий м’яч  пересувався  і  в  часі, то гравці команди, яка подавала, мали право негайно
повторити  подачу,  але  вже  без  хронозміщення,  що  завжди  й  робилося всіма
командами без винятку. Зорово це було так, ніби м’яч зникав у нікуди при подачі і з’являвся  в  просторі  гри  в  ту  мить, коли закінчувався час його перебування в
майбутньому.
Поки  відігравалася звичайна подача - друга, що стала першою, могла прийти перша
- зсунута в часі, і треба було встигнути зреагувати, прийняти м’яч,  видати  пас  і завдати атакуючого удару. Були випадки, коли над майданчиком
літали відразу два м’ячі  і обидва необхідно було вчасно і чисто переправити на поле противника. Тому
зупинок  у  грі  майже  не було, напруження не зменшувалося від початку до кінця
сету, зачаровуючи болільників раптовістю і красою комбінацій.
На  кінець  третього  тижня  тренувань  Іван увійшов до основного складу збірної
команди  Землі  з  волейболу.  До  початку Олімпійських ігор лишалося дванадцять
днів.

Волейбольний  турнір  проходив  на  Землі, в спортивному залі комплексу “Росія”,
старовинної   споруди,  початок  якій  дали  спортивні  будови  Москви  далекого
двадцять шостого віку.
Іван,   стоячи  на  кілометровій  оглядовій  вежі,  дивився  на  панораму  міста
тритисячного  року  і  думав,  що  фантасти  його  рідного  часу не помилилися в
головному:  Земля  тепер  являла  собою  суцільне  місто-заповідник,  місто-сад,
точніше  -  місто-ліс,  саме  ліс,  первісний,  з  буреломами,  хащами  і навіть
непролазною  трясовиною.  Це не означало, звичайно, що ліс не доглядали: нарівні
з  неприступною  тайгою  були  доглянуті  парки, гаї, сади, очищені від лісового
сміття  дендрарії  -  більше  декоративні, вирощені штучно довкола будівель. Але
людина  нині  віддавала  перевагу  природній  Землі,  лише  допомагаючи  їй бути
красивою  і  первісною, спрямовуючи еволюцію природи так, як було вигідно обом -
і природі, і людині.
Споруда   спортивного   комплексу   виділялася   серед   зеленого  океану  тайги
велетенським язиком жовтогарячого полум’я:  архітектори  ландшафту  вписали  цей  язик у пейзаж з такою майстерністю, що
здавалося - палає справжній олімпійський факел.
В  повітрі  раз  у  раз  появлялися  людські  постаті:  людина давно навчилася з
допомогою   зусилля  думки  керувати  механізмами  моментального  переміщення  в
просторі  на десятки і сотні тисяч кілометрів. Навчився й Іван, хоча звикнути до
цього  не  міг.  Люди  поспішали  в спортзали комплексу, незважаючи на досконалі
відеопередачі  з  місць  подій  в усі куточки Сонячної системи, і Іван відзначив
цей  факт  для себе: болільники на Землі не перевелися, навпаки, можливості їхні
зросли в багато разів, хоч запрошень на матчі, як завжди, не вистачало.
Іван  подумки  викликав  відлік  часу  -  в  медцентрі підготовки йому розбудили
власного  біогодинника  -  було  близько  десятої  за середньосонячним часом, що
відповідало й часові Москви.
“Пора”,  - подумав він з невільним жалем: час його перебування в майбутньому, “в
казці”,  як він повторював про себе, наближався до кінця. А що жде його на Землі
двадцятого  сторіччя,  він  страшився  навіть  і  уявити. Знов нерухома в коліні
нога?  Муки неповноцінності? Співчутливі погляди друзів?.. А втім, усе буде так,
як  має  бути.  Те, що він пережив, не пережити нікому з його сучасників, уже це
компенсує  біль  фізичного  каліцтва. І все ж треба буде попросити нових друзів,
щоб вони залишили в пам’яті хоча б емоційне враження від його пригоди...
Іван  зосередився і опинився за метр над білим колом фінішного поля, найближчого
до того місця, куди він намагався потрапити. М’яко  спружинив на ноги. Поряд виникали з нічого десятки усміхнених людей: юнаків
і  дівчат,  стариків  і  чоловіків  у  розквіті  сил  - поступалися місцем новим
прибульцям.  Іван став на матово-синій квадрат ліфта, який підняв його в кімнату
психомасажу - там перевдягалася збірна волейбольна команда Землі.
Роздягаючись  і  відповідаючи  на  вітання товаришів по команді, які поспішали в
обійми  емоціотектора  бадьорості,  Іван  пригадував  реєстр  збірних команд, що
брали участь в іграх. Команд було дванадцять, п’ять  -  із Сонячної системи: збірні Землі, Місяця, Марса, Астрономічного союзу і
зовнішніх  планет;  решта  -  збірні  людських  поселень  біля  інших  зірок. Ще
знайомлячись  із  командами  по  відеоканалу, Іван з трепетом чекав на зустріч з
іншими   розумними  істотами,  але  в  цьому  питанні  прогнози  його  улюблених
письменників  не  підтвердилися:  певно,  людська  цивілізація була унікальною у
всесвіті,  в  усякому  разі,  людина,  яка  за  тисячу років космічних подорожей
проникла до центру галактики, братів по розуму не знайшла.
Ця  гра  зі  збірною  Марса  була  передостанньою  і  найважчою:  збірна Марса з
волейболу  була  чемпіоном  Галактичного  спортсоюзу,  а земляни володіли Кубком
попередніх  Олімпійських  ігор,  і  вони  мали  в цьому двобої довести, що Кубок
належить їм по праву.
Іван хвилювався; незважаючи на захисний бар’єр  психомасажу  і  місяць  аутотренінгу,  думки  його все частіше поверталися в
рідний  час.  Він  гнав їх геть, але марно. Товариші розуміли, що з ним діється,
проте  тактовно  вдавали, що не помічають його стану. Він допомоги не просив, не
чекав, отже, міг сам справитись із своїми емоціями.
О  десятій  годині  і  десять  хвилин  старший  тренер-організатор збірної Землі
вишикував гравців і, зітхнувши, сказав:
- Ми маємо п’ять перемог, постарайтеся, щоб їх стало на одну більше.
Всі  засміялися,  а  Іван, відчув, як тане в душі лід напруження. Він знав, що в
інших  командах теж є вихідці з минулого, в тому числі і в команді Марса - Пилип
Ромашин,  який  жив  у двадцять третьому віці: правила ігор дозволяли зміцнювати
команди  гравцями  минулих  віків,  які пройшли атестацію і дали згоду на часове
переміщення;  парадокси  часу  виключалися, наука тридцятого сторіччя викреслила
час  із  списків  ворогів  людства.  Іван  був  знайомий і з Пилипом, і з іншими
гравцями,  які  подолали  прірву  часу,  і  від думки, що повертатися в свій час
доведеться  не  тільки  йому, заздрощі до тих, хто залишається, і невдоволеність
собою  минули.  Він розумів, чого сподівались од нього товариші: в нього вірили,
і єдиним способом віддячити їм за цю віру могла бути тільки самовіддана гра.

Звичайно,  що й серед людей тридцятого сторіччя було немало чудових спортсменів,
які  досконало  володіли  всіма прийомами волейболу. Але треба було, крім цього,
ще  й любити волейбол так, як любив Іван, жити грою, забуваючи про все на світі,
віддавати  їй  всю  пристрасть,  запал,  сили  й емоції. А що фізичні можливості
людей  минулих  років і тридцятого сторіччя не були рівні - нікого не хвилювало.
Медицина  і біологія на той час розбудили багато центрів, які споконвіку спали в
людському мозку, тож розбудити їх у Івана було нескладно.
Гру  він  почав у четвертому номері біля сітки, в нападі. Подавала збірна Марса.
Перший м’яч  було  послано,  як  і завжди, в майбутнє, другий - на задню лінію майданчика
землян. М’яч  прийняв  гравець  задньої  лінії Гвендолін, гравець у третьому номері - Стан
підкоригував передачу і видав м’який   плавний   пас  невисоко  над  сіткою,  так  званий  напівпростріл.  Іван,
вистрибнувши над сіткою, пробив м’яч  майже  вертикально  вздовж  сітки, в першу лінію майданчика збірної Марса. А
тут  прийшла перша подача, надіслана в перший номер поля землян і, як виявилося,
на  півтори  хвилини  в  майбутнє. Помилився, приймаючи її, Леонід, при передачі
нападаючому переграв Лван, і цей м’яч  було  втрачено.  “Білий” бал: подача залишалась у марсіан, а гравцям збірної
Землі зараховувалось одне очко - половина оцінки: якби вони забили обидва м’ячі-забрали б подачу, якби обидва м’ячі забили марсіани - вони мали б “червоний” бал - два очка і подачу.
І  з  цього  моменту  гра  у  землян, як кажуть, “не пішла”. Різко. Незрозуміло.
Немов зникли десь і навики, і реакція” і відчуття часу.
В  налагодженому механізмі їхньої команди щось розладналося. Цієї миті з повітря
вискочив м’яч минулої подачі марсіан. Гвендолін із запізненням впав, і м’яч  потрапив  у  сітку.  Трибуни  загули.  Іван  перехопив погляд Стана і знизав
плечима.
- Спробуємо змінити режим?
-  Почекаємо,  -  глухо  відповів  Стан.  -  Треба  відіграти  хоча б стандартне
блокування, я не відчуваю настрою.
Тренер  стежив  за  грою зовні спокійно, відповідаючи на поради запасних гравців
короткими  “так”  і “ні”. Він теж бачив, що команда втратила настрій, але не міг
визначити  причину.  Хвилинної  перерви,  однак, поки що не брав - спочатку слід
було  самому  розібратися в причинах поганої організації гри, хлопцям зробити це
складніше.
Перший  сет  вони  програли з рахунком тринадцять - двадцять. В середині другого
тренер узяв нарешті перерву.
-  Ну що? - тихо, але гостро спитав він гравців, розпалених, спітнілих і злих. -
Перегоріли?   Чи   сітка   височенька?  Де  стиль  команди?  Чому  хроноімпульси
одноманітні?  Адже  вони  спіймали  ваш  темп  хроноподачі,  а  ви продовжуєте в
двохвилинному  ритмі.  Змініть  ритм, грайте другий, третій варіанти впереміжку,
збийте  їх  з  пантелику.  Вони  не  вищі  за  вас,  але  тактику  обрали кращу.
Зрозуміло? Іване, ти сядь, відпочинь, замість тебе пограє поки що Сосновський.
-  Заміна  в збірній команді Землі, - гучно сповістив голос судді-інформатора. -
Замість номера чотири - Івана Погуляя грає номер дев’ять - Януш Сосновський.
Іван  сів  поруч  з  тренером  і  випростав ноги, не дивлячись на товаришів, які
вдавали,  що  нічого не сталося. Тренер придивився до його похмурої фізіономії і
хмикнув.
- Втомився?
-  Не  знаю,  -  відповів  Іван, подумавши. - Щось заважає грати, а що саме - не
зрозуміло.
Кілька  хвилин  мовчали.  Гра  трохи  вирівнялась,  але  різниця  в  очках  була
завелика, щоб сподіватися виграти сет.
-  А  ти  спробуй  зіграти  вище своїх можливостей, - тихо промовив тренер. - Ти
можеш. І перестань думати про повернення. Я правильно тебе зрозумів?
Іван спалахнув. Тренер розуміюче кивнув і стиснув його плече твердими пальцями.
-  Ти  не перший мій гість з минулого, Іване. На попередній Олімпіаді у нас грав
Леон  Панасов,  твій  не  тільки сучасник, а й земляк. Ідучи, він сказав: “Тепер
певен,  що  проживу  свій вік недаремно - я бачив свою мрію, значить, працював і
мріяв правильно”.
- Я його розумію, - пробурмотів Іван.

Другий  сет  збірна  Землі  теж  програла. Тільки в третій партії, при нічийному
рахунку,  тренер  випустив  на  майданчик Івана, спраглого боротьби і сповненого
бажання зробити неможливе. Серце закалатало рівно й сильно^ зникла скутість, з’явилося   відчуття  польоту  і  удачі,  тіло  позбулося  ваги,  стало  легким  і
слухняним. Він одразу побачив гру, моменти польоту м’яча  розтягувались  для  нього  в  секунди,  за  які  він встигав визначити його
траєкторію, підготуватися до прийому першої подачі, прийняти м’яч і видати з точністю майже автоматичною.
Спочатку він, граючи в захисті на другій лінії, дістав, “мертвий м’яч”,  посланий нападаючим збірної Марса в кут майданчика. Величезний зал озвався
громом оплесків, але Іван їх не чув.
- Міняймо темп, - сказав він Стану. - Максимум - третій варіант.
Той  був  відмахнувся,  потім  придивився до його обличчя, немов не впізнаючи, і
передав іншим гравцям:
- Хлопці, граймо третій, гранично! І вони заграли.
Гвендолін  з  центру  майже  зразу  видав Іванові пас у другу лінію. Це був дуже
важкий  для  виконання  нападаючий  удар:  Іван  злетів у повітря, повернувся на
льоту на дев’яносто градусів, показав противнику ліву руку, тим самим обманув блок і з’ сухим дзвоном вбив м’яч у центр майданчика марсіан - при виконанні завершального удару переміщати м’яч у часі не дозволялося.
Зал зашумів, потім знов завмер.
Іван разом зі Станом і гравцем під номером п’ять  провели  чудову  триходову  комбінацію  -  так  зване  “дзеркало” - причому
ситуація ускладнилася появою м’яча  минулої  подачі,  так  що  на майданчику в своєрідній петлі часу замкнулися
відразу всі шість гравців і два м’ячі.  Спочатку  Іван прийняв подачу, пригадав положення рук гравця марсіан, який
подавав,  хвилину  тому,  і  перемістився на те місце, куди за його розрахунками
повинен був прийти м’яч  першої  подачі.  Стан  у  стрибку  зімітував  нападаючий  удар,  а  завершив
комбінацію п’ятий гравець команди, чисто зрізавши м’яч на злеті. Коли цей м’яч іще летів уздовж сітки, Іван у падінні дістав за метр від підлоги другий м’яч минулої подачі, Гвендолін м’яко,  кінчиками  пальців,  пропустив  його  за  собою,  і  шостий гравець, трохи
похмурий  Кендзобуро  обманним  ударом  послав  його в кут майданчика суперника.
Тривало це не більше, ніж сім секунд, м’ячі  вже  влипли в майданчик збірної Марсу, а Іван, Кендзобуро, Стан і Гвендолін
ще перебували в повітрі. “Червоний” бал - два очка.
Зал знову загув, і знов завмер, і мовчав до кінця гри.
Іван  нападав  з  будь-якого  номера,  відповідно до зміни варіантів, із задньої
лінії, з центру. Він угадував появу м’яча  в  хронополі з точністю до секунди, перестрибував і пробивав блок, діставав
у захисті такі м’ячі,  які  можна  було  дістати  лише  теоретично.  Він  блокував  нападаючих  в
найважчому  виконанні  аутконтролю, розпізнаючи напрям удару в чотирьох випадках
з п’яти.
Це  була  гра  на  натхненні.  Вона  запалила інших гравців команди, і ті робили
чудеса  нарівні  з  Іваном,  розігруючи  комбінації  спокійно  і впевнено, як на
тренуванні.  Якщо  грають  команди,  рівні  за класом, то саме така гра - чітка,
злагоджена,  коли  партнери  розуміють  один одного з жесту, з погляду (мислений
контакт карається так само, як і технічна помилка, втратою м’яча),  коли  всі  рухи  гравців підкорюються нечутному ритму і здається, ніби на
майданчику всього один гравець, чиє багаторуке тіла перекрило все поле, і м’яч  кожного  разу  наштовхується  на  нього,  -  тільки  така  гра  й  може дати
позитивний результат. І вони, програвши перші два сети, виграли решту.
Зал  ще  кілька секунд німо й зачудовано дивився на, освітлені квадрати ігрового
поля,  на  тріумфуючих  гравців  збірної  Землі, а потім ніби шторм обрушився на
трибуни.
-  Спасибі! - сумно промовив тренер, обіймаючи Івана. - Ми не помилились у тобі,
брате!  Спасибі!  Навряд  чи  я  колись  іще  побачу  таку  гру!  А  тобі час...
додому...
-  Я  знаю, -кивнув щасливий Іван; у цю мить він любив усіх, і повернення додому
вже  не  викликало в ньому смутку, хоч у своєму часі він мав лишитися калікою на
все життя.
Раптом його дружно підхопили й підкинули вгору.
-  Не.треба, хлопці, - вигукнув він, сміючись, і додав, тихо: - І вам спасибі...
За  все...  за доброту, за силу, розум і віру... - останні слова він вимовив уже
подумки: висловлені вголос вони здалися б пишномовними і нещирими.

Годинник  на  буфеті пробив десяту годину вечора. Іван отямився і підвів голову,
оглядаючись так, ніби не впізнавав звичної обстановки.
“Дивно! - подумав він, нічого не розуміючи. - Дивно, що я це пам’ятаю.  Мені  ж  повинні  були  “ампутувати” в мозку всю інформацію про майбутнє.
Забули? Чи все зводиться до найбанальнішого з пояснень - сон?!”
Іван  підвівся,  ступив  крок  до дверей, і... гаряча хвиля збентеження ринула в
голову,  плутаючи  думки  й  почуття:  він  не  кульгав! Нога згиналася вільно й
легко, м’язи   були   сповнені   сили,   готові   до  дії.  Те  душевне  піднесення,  яке
супроводжувало  його  під  час  перебування  в  далекому  тритисячному  році, не
полишило його! Отже... все це з ним відбулося наяву?!
Він  присів,  ховаючи  палаюче  обличчя в долонях, хвилину був у цій позі, потім
вигукнув  щось  нерозбірливе,  підстрибнув,  дістав  головою стелі - будинок був
старий  і  стеля  в  ньому  висока,  зупинився і подумав: “А якщо вони й справді
просто   забули?   На  радощах?  І,  схаменувшись,  повернуться,  щоб  виправити
недогляд?  Адже  у  мене  лишилися  всі  знання  і  навики спортсмена, який може
народитися  тільки  через  тисячу  літ! І якщо я почну виявляти це, то, говорячи
азимовською мовою, зміню реальність. Що ж робити?”
Іван  нічого  не  встиг придумати. В двері постукали, і до кімнати ввійшла мати,
бліда, приголомшена.
-  Ваню!  -  прошепотіла  вона,  і  губи  їй тремтіли. - Ти... ти стрибав?! Що з
тобою, Ваню?
Іван ступнув до неї, обійняв за плечі. 
-  Все  гаразд,  мамо, не лякайся. Я приховував від тебе... просто я тренував...
ногу  і  вона...  -  брехати було нестерпно важко, але нічого розумнішого він не
міг вигадати, - і нога почала потроху згинатися. От і все.

Два  дні  Іван  таїв  від  усіх  свою  фізичну перевагу і болісно чекав гостей з
майбутнього  тисячоліття  -  прийдуть  вони  чи  не прийдуть. Що робити, якщо не
прийдуть,  він  не  знав.  Єдиний  правильний вихід із становища, на його думку,
полягав  у  тому,  щоб  нагадати  про  себе медикам тритисячного року. Але як це
зробити?.. Ситуація складалася і смішна, й сумна.
На третій день Іван вирішив перевірити одну думку.
Ввечері  він  знову пішов на тренування своєї улюбленої команди - “Буревісника”.
В залі зіткнувся віч-на-віч з тренером.
-  А-а,  давній  знайомий,  -  скупо  всміхнувся  Устюжин.  - Вибач, я ж не знав
тоді...
Іван,  криво всміхаючись у відповідь, кілька разів зігнув ногу в коліні. Усмішка
зникла з обличчя тренера.
- Та-ак. Виходить, за три дні видужав?
- Виходить, так. Візьмете в команду?
-  Візьму.  Не  можу  проминути  гарного волейбольного “матеріалу”. Ти раніше не
грав?
Іван узяв з рук тренера жовтий болгарський м’яч, глянув, яка відстань до майданчиків, підкинув м’яча,  підстрибнув  просто  в костюмі на два метри вгору і з силою пробив майже в
центр  протилежного  майданчика. Кілька чоловік у залі - спортсмени й болільники
- зааплодували.
Очі Устюжина звузилися, похололи.
- Зрозуміло, - зітхнув він. - Усе правильно. Ми знали, що ти прийдеш.
- Отже, ви і є той самий спостерігач? 
- Догадався?
-  Не зразу, правду кажучи. Я довго думав, перш ніж прийти. Міг би виїхати... Не
хочеться  знову  кульгати...  Але  я  зрозумів  -  цей дарунок не зробив би мене
щасливим, якби я ховав його від людей.
-  Сергій  Павлович, - підійшов до них високий білявий юнак у трико, зацікавлено
оглядаючи   Івана.  -  Браташова  сьогодні  не  буде,  у  нього  залік  з  опору
матеріалів.
-  Гаразд,  -  кивнув  тренер.  - Займіться розминкою, я зараз прийду. Ходімо, -
обернувся  до  Івана.  - А ти молодець, - вів він далі вже в порожньому кабінеті
кафедри фізвиховання. - Думав, доведеться тобі пояснювати... Адже ти пам’ятаєш не тільки спортивне життя тритисячного?
-  Не тільки, - підтвердив Іван, пригадуючи свої перші враження від картин життя
Землі  тритисячного року. - Найразючіше - це масштаби людської діяльності! Ну, і
все  інше,  звичайно.  Казка!  Я  там  зрозумів,  наскільки помиляються фантасти
нашого  часу,  говорячи  про самотність космонавтів, які повертаються на Землю з
далеких  мандрівок.  Я, власне, теж був свого роду космонавтом... Ні, самотнім я
не був, і ніхто не буде, певен.
Устюжин  нахилився  до  свого  столу,  дістав з нього знайомий чорний стержень з
кулькою на кінці.
-  Що  ж,  я  радий,  що  не помилився в тобі. У нас є два варіанти, навіть три.
Перший:  гравець  збірної  Землі  тритисячного  року...  не  поспішай. - Устюжин
підніс  руку.  -  Не  поспішай  з вибором. Другий: гравець збірної “Буревісника”
нашого  часу.  Деякі  твої  можливості  доведеться,  звичайно,  усунути. Третій:
спостерігач аномалій Землі всіх часів. От тепер думай.
Устюжин   зробив  щось  незрозуміле,  і  кулька  на  кінці  стержня  запалала  ,
пронизливим  синім світлом. Гримнуло, теплий вітер з запахом озону змів зі столу
папери.
- О чорт! - Устюжин знову крутонув у руках стержень, і кулька згасла. - То як?
-  Що  тут  думати...  -  пробурмотів  Іван.  -  Звісно,  грати  в збірній Землі
спокусливо. Але поясніть, що це за робота - спостерігач аномалій.
-  Ну,  це  просто.  Я  працюю  тут, у Москві двадцятого віку, інші спостерігачі
сидять  в  інших  віках,  шукають  аномалії  серед  людей,  щоб генофонд людства
реалізував  себе  з повною віддачею. До речі, геніїв, які випередили час, не так
уже  й  мало,  просто  ми  знаємо  далеко  не  всіх. Найяскравіші приклади тобі,
мабуть,  відомі: індіанець майя Кецалькоатль, Джордано Бруно, Леонардо да Вінчі,
Ейнштейн.
Іван скептично присвиснув:
- І я в цій шерензі?! 
Устюжин усміхнувся.
-  Даремно  іронізуєш. Ти теж геній - геній спорту, геній волейболу, якщо хочеш.
Дуже  рідкісне  явище!  Серед інших сфер - мистецтва, політики, науки, техніки -
сфера  спорту найменш насичена геніями. Талановитих спорте* менів багато, геніїв
-  таких,  як Боб Бімон, Лев Яшин, Володимир Куц, - одиниці. Але ми відхилилися.
То як, обираєш професію спостерігача?
-  Ні,  -  Іван  задумливо похитав головою. - Головне достоїнство спостерігача -
терпіння.  Боюсь,  у  мене  його  не  вистачить.  Я  хочу грати... Тут, удома, в
двадцятому віці. Так буде правильно.
- Що ж, твоє право. Але тобі доведеться починати з нуля.
- Ви забуваєте, що я для всіх каліка.
-  Це  виправно,  ти  вилікуєшся,  от і все. Тільки попереджую, буде дуже й дуже
важко. Ти готовий?
- Я готовий, - повільно сказав Іван.


© ПРИГОДИ. ПОДОРОЖІ. ФАНТАСТИКА - 83.- К.: Молодь, 1983.- 248 с. - (Компас).
