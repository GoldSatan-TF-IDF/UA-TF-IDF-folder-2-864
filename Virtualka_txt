Андрій ЛІВАДНИЙ

Віртуалка
Повість


— «Валькіріє-1», я «Фантом», доповідайте обстановку!
Сергій поправив комунікатор.
— Лідер на зв'язку… — відповів він, не відриваючи погляду від приладів керування. — Полковнику, це ви? — шуткуючи поцікавився він.
— Так, лейтенанте, — безсоромно відповів комунікатор. — Чому не дотримуєтесь режиму зв'язку? — суворо запитав координатор базового корабля.
— Були проблеми, — сухо і лаконічно відповів Сергій, намагаючись дотримуватись субординації. Насправді він відчував справжній кайф, насилу придушуючи в собі приступи сміху. — Прошу уточнити обстановку в секторі, — зажадав він.
Ні, що не кажи, але класна штука ця віртуалка! Він уявив собі якогось незнайомого жирного дядька, що влаштувався в комфортабельному кріслі фешенебельної каюти, який, помираючи з нудьги, взяв на себе функції координатора. Полковник… ну треба ж… — Сергій не витримав і добродушно всміхнувся, відчувши шкірою обличчя пористу поверхню шолому-маски. Брав би вище, товстуне, чому не генерал, га? Як це звучить — генерал віртуальної армії!
— Сектор чистий, лейтенанте, — після деякої заминки відповів голос.
Сергій спохмурнів, поглянувши на передній монітор свого штурмовика. Жарти жартами, але потрібно виконати завдання, якщо випадковий пасажир, котрий взявся допомогти двом командам, міг запросто привласнити собі ім'я навіть Господа Бога, Сергій дві свої зірки отримав зовсім не за красиві очі. Він був асом і «налітав» більше двох тисяч годин.
Погляд, кинутий ним поверх приладів, тільки посилив занепокоєння. У нього знову виникло відчуття, що він заглянув у бездонну прірву. Довкола одна чорнота. Ні єдиної зірки, жодного проблиску світла. Немов щось неймовірно величезне затулило собою частину космічного простору, змахнувши з нього чіткий малюнок сузір'їв.
— Полковнику, прошу канал зв'язку з головним постом, — попросив Сергій після недовгої паузи. — Переді мною якийсь незрозумілий об'єкт. Я втратив візуальне сприйняття космосу. Щось затуляє його.
— Не панікуй, лейтенанте! — достатньо різко обірвав його координатор. — Що показують мас-детектори?
— Індикатори на нулях. Прилади не помічають скупчень речовини. Можу передати канал бортової телеметрії.
Хоча Сергій подумки і глузував зі свого випадкового віртуального начальника, але виду не подавав. Це було залізне правило симулятора: хочеш жити і літати у віртуальному світі — грай за  правилами, які не вигадані, а дійсно симулюють справжню реальність. Нагрубив начальникові — отримай стягнення, завалив місію — догана, накоїв ще що-небудь — можуть і зірку зняти…
— Не потрібно. Все гаразд. Можливо, це просто оптичні спотворення. — Голос полковника був спокійний. — Продовжуйте слідувати попереднім курсом. У зв'язку з головним постом відмовлено.
— Вас зрозумів… — Сергій поглянув убік, аби переконатися, що бортовий комп'ютер здійснив запис їхнього діалогу. — Продовжую патрулювання.
І все ж він відчував якесь ледь відчутне, підсвідоме занепокоєння. Повернувши голову, він кинув погляд на віконце тактичного монітора, де знаходилось поточне завдання місії.
Нічого незвичайного. Відшукати станцію Гіперсферної Частоти, що раптово замовкла, доповісти координати і патрулювати район до підльоту ремонтників. Рутина...
Сергій зробив декілька перемикань на пульті, водночас контролюючи положення супроводжуючих його винищувачів. Вони йшли на певній відстані від лідируючої пари штурмовиків, прикриваючи фланги і тил. Три ланки, по три «Привиди» в кожному.
Сергій знову кинув погляд на оглядовий екран. Чорнота… Навіть острах бере…
Він відчував глибоке, ні з чим не порівнянне задоволення. Це була справжня віртуальна реальність. «Просто кайф... звичайно, для тих, хто розуміє», — посміхаючись подумав він. Нова модель сенсорного костюма створювала не просто ілюзію присутності, ні, це було набагато глибше відчуття.
Він дійсно знаходився там… Сергій відчував повну, стовідсоткову фізичну симуляцію. Він сидів у точній копії космічного штурмовика «Валькірія», міг торкнутися будь-якої кнопки на пульті і бути впевненим, що отримає адекватну реакцію, міг встати, сісти, покинути своє крісло і походити по тісних відсіках, міг викинутися в космос, міг... так, по суті, він міг усе. Жодна дія не була жорстко фіксованою, все відбувалося по-справжньому. Ніби по-справжньому. Він навіть відчував пористу гуму наліпок астронавігаційних рулів під своїми долонями, а вказівний палець правої руки відчував ні з чим не порівнянну прохолоду від маленького сенсорного горбка гашетки…
Якщо в нього поцілять під час бою, він відчуватиме удари, перевантаження, запах горілої ізоляції — буквально все…
— «Валькіріє-1», говорить «Фантом». Бачу станцію Гіперсферної Частоти. Даю координати... — вторгся в його думки голос новоявленого полковника.
Сергій здригнувся, схаменувшись, і кинув погляд на дані телеметрії, що передавалися в бортовий комп'ютер його штурмовика з облавку базового крейсера, і перемкнув канал зв'язку.
— «Привиди», перешиковуємося, — промовив він у комунікатор шолома. — Каменєв, підніми свою ланку вище площини екліптики. Шикуйтеся «парасолькою».
— Зрозумів, командире, — відповів комунікатор знайомим басом Ігоря. — Працюйте спокійно, ми прикриємо.
Ось вона, розшукувана станція!
Автопілоти вже опрацювали отримані з «Фантома» цифри. Сергій розвернув важкий космічний штурмовик назустріч нестримно зростаючій сфері, що ощирилася лісом антен і параболічних тарілок. Це була станція гіперсферної частоти, скорочено СГЧ, що належить якійсь периферійній планеті. Сама планета кілька хвилин тому скотилася на екрани заднього огляду…
— «Валькіріє-1», відповідай «Фантому»…
— Тут, — коротко відгукнувся Сергій.  
— Доповідай обстановку. — Це був той самий голос новоявленого координатора.
— Бачу станцію. Жодних зовнішніх пошкоджень. Антени і тарілки на місці. Габаритні і навігаційні вогні вимкнені. Всі створи вантажних порталів закриті. Повна тиша. Нікого немає вдома…
— Погано…
— Що з системою орбітальної оборони, полковнику? — поцікавився Сергій.
— Планета мовчить, — після секундної паузи надійшла відповідь. — Як ти і казав, нікого немає вдома. Що збираєшся робити?
— Спробую дистанційно відкрити вантажний портал, — не замислюючись, відповів Сергій. — Мої «привиди» висадять залізних хлопців.
— Добро, дій. — Канал зв'язку замовк.
Станція ГЧ вже наблизилася настільки, що заповнила собою всі лобові екрани винищувача.
— «Привиди», я лідер. Йду один. Тримати дистанцію. Всім приготувати штурмових роботів до десантування в портал. Заходимо попарно за моїм сигналом.
— Прийнято.
Сергій бачив, як на моніторах стеження дев'ять винищувачів його ескадрильї раптом різко відстали, немов провалившись назад. За ним продовжував слідувати лише його напарник. 
— Командире, — пролунав у навушниках його голос. Індикатор на панелі зв'язку вказував, що працює особистий канал. — У мене незрозумілий сигнал. Частота два-нуль-п’ятнадцять. Джерело сигналу на протилежній стороні станції.
Сергій негайно перемкнув частоту на вказані параметри, і у вуха йому вдарило дивне щебетання. Серії клацань, переміжних легким посвистом, що періодично повторювалися, — такого він ще ніколи не чув. 
— «Привиди», я лідер, бойова тривога, — наскільки міг спокійно промовив він, скидаючи запобіжники з панелей автоматичного вогню. — У мене незрозумілий для ідентифікації сигнал. Йду на візуальний контакт. 
Штурмовик відпрацював двигунами, викинувши два довгі струмені блакитного полум'я, і по пологій дузі почав огинати станцію. Під плоским черевом «Валькірії» пропливали освітлені полум'ям двигунів зовнішні надбудови велетенської сферичної конструкції. Інфрачервоні датчики показували, що вона все ще працює, принаймні, Сергій чітко бачив на моніторах два ядерних реактора і тонкі пульсуючі нитки основних каналів енергопостачання.
Відразу за десятим порталом відкрився вид на зовнішні причальні плити.
Сергій зблід, мимоволі вчепившись у штурвал, і, немов на підтвердження того, що панорама, яка розкинулася перед ним, не марення або міраж, у комунікаторі раптом пролунав здивовано переляканий вигук напарника:  
— Лайно Шиіста!... Командире, нас атакують! Численні цілі, пеленг три-сімнадцять правого борту! Спостерігаю ракетний залп!
— «Привиди», пастка!
Сергій змусив штурмовик круто пірнути вниз, але, незважаючи на перевантаження, від якого при інших обставинах потемніло б в очах, він гарячково намагався виконати дві справи. Не втратити керування і в той же час переварити бачену ним секунду тому сюрреалістичну картину, яку його розум все ще не міг оцінити інакше як марення…
Прямо над причальними плитами станції ГЧ зависли, розпрямивши схожі на опахала крила, декілька сяючих дивних істот, немов би витканих із тонких срібних ниток. Їх цілком можна було прийняти за якісь нові конструкції або різновид складних параболічних антен, коли б не лінивий хвилеподібний рух цих самих опахал-крил.
— Володю, ти бачив?! — крізь зуби процідив він, стабілізуючи машину. Йому вдалося ухилитися від ракетного залпу батарей станції, і тепер погляд Сергія метався по підсумовуючих дисплеях тактичного пульта, оцінюючи обстановку.
— Так точно, командире. — В голосі колеги відчувався азарт. — Що це, біс його візьми, було?!
— Не знаю. — Він перемкнув канал. — Увага, «Привиди»! Станція Гіперсферної Частоти захоплена невідомим супротивником. Стежте за хвостами, вони можуть здійснити ще один залп.
Де ж винищувачі ворога? Це питання все більше і більше тривожило спантеличеного Сергія. Те, що на перший погляд беззахисна станція огризнулася в їхню сторону ракетним залпом, було цілком зрозуміло, та і дивних істот, що знаходились у космосі біля її порталів, міг просто синтезувати генератор ігрових випадковостей, але місія залишалася місією, десь поруч повинні знаходитися їхні суперники, в завдання яких входило не допустити відновлення гіперсферного зв'язку в цьому районі віртуального космосу.
Будь-які атрибути залишалися просто декорацією, приємною різноманітністю до основної сутички…
— Увага, «Валькіріє-1», це базовий корабель. Ремонтний транспорт під прикриттям штурмових шатлів вийшов із гіперсфери в десяти тисячах кілометрів від вас. Забезпечте прикриття.
— Зрозумів! Забави почалися.
— «Фантоми», я «Лідер-1». Коробочка приїхала! Забезпечити її безпеку за будь-яку ціну! «Валькіріє-2», рухайся за мною. Ми мусимо подавити ракетні установки СГЧ, інакше транспорт не зможе здійснити стикування!
Кажучи це, він різко розвернув свій штурмовик.
«Валькірія» віддано затремтіла, починаючи прискорення.
Пальці Сергія металися по пульту. Носові лазерні установки спарені. Енергія лобового щита на максимумі. Важкі протонні ракети, закріплені під короткими крилами штурмовика, вже «піймали» ціль, і їхні комп'ютери дали сигнали попереднього наведення.
Опуклий борт станції СГЧ зростав на очах.
Залп!
Чотири протонні ракети рвонули вперед, обганяючи штурмовик. Прекрасно! Краєм ока Сергій бачив, як його ведений також провів залп і різко відвалив убік.
Від облавку Станції Гіперсферної Частоти, назустріч машині Сергія повільно випливало те саме фантастичне утворення. Його багатокілометрові опахала-крила ліниво ворушилися.
Раптом з-під його павутиноподібних крил винирнула ланка ворожих винищувачів.
Дідько! Це було звичайне електронне прикриття, електромагнітний фантом, який маскував від його радарів ворожу ланку. А він роззявив рота… 
— «Валькіріє-2», у нас гості. Три юніта на лобовій! Прикрий хвіст!
— Прийнято! 
«Ні, що за кайф ця віртуалка!» — ще раз із захватом подумав Сергій, кидаючи свою важку машину назустріч ворогові.
А його ракетний залп вони проґавили!
На обшивці станції СГЧ один за одним розцвіли мертвенно-блакитні спалахи пекельного полум'я. Всі вісім протонних ракет потрапили в ціль. Тепер про батареї оборони можна було забути.
— Привиди, ракетні комплекси СГЧ знищені! — промовив Сергій, продовжуючи нестримно зближуватися з ворогами. — Продовжуйте місію!
— Не кажи «гоп», хлопчику! — зненацька пролунав по зв'язку чийсь голос. — Зараз я тебе приголублю…
Сергій зрозумів, що до нього звертається пілот одного з винищувачів, що атакують його. Голос, поза всяким сумнівом, належав молодій жінці.
— Покажи личко, дівчинко, можливо, тоді я схиблю! — весело відповів він, наводячи перезаряджені ракетні установки.
— Лови! 
На екрані зв'язку раптом виникла жахлива слинява морда якогось страшного монстра. Безумовно, «домашня заготовка».
— Подобаюся?
— Тобі слід було вмитися перед вильотом, дитинко… — Сергій натискував на гашетку, і дві ракети, сяючи факелами реактивних двигунів, рвонули вперед. — Окрім жартів… — додав він, різко відвертаючи вбік, аби відхилитися від лобової атаки, яку нав'язувала йому ворожа ланка. — До речі, мене звуть Сергієм, — представився він, навмисно залишивши відкритим канал зв'язку. На тактичному моніторі він бачив, що його «Привиди», яких залишилося тільки шестеро, успішно відбивають атаки інших ланок противника на незграбний ремонтний транспорт і два шатли з штурмовими групами на облавку, котрі повільно повзли у напрямі станції СГЧ.
Прекрасно!
Як він і розраховував, його ракетний залп змусив ворожу ланку розсипатися — на екрані ближнього радара три цятки кинулися врізнобіч, і в космосі заблищали спалахи випущених ними протиракет.
— Сучий син… — пролунало в комунікаторі. Вочевидь, його ніжна співбесідниця ледве ухилилася від влучання ракети, в запарці бою забувши вимкнути свій канал зв'язку.
— Завжди до ваших послуг, мем! — задоволено посміхнувся Сергій.
— На добраніч, хлопчику! — раптом почув він різку відповідь. — Зустрінемося в барі на третій палубі люкс, якщо ти, звичайно, будеш у змозі це зробити.
Сергій нервово озирнувся, відчувши в її голосі приховану радість.
Точно… На його хвості висів винищувач!
— Другий, прикрий! — крикнув він, різко переводячи енергію захисних щитів назад.
— Не можу... — пролунав хрипкий голос напарника… — Вони мене збили, Сергію!
Різкий, неприємний хрускіт у комунікаторі ясно вказував на те, що він залишився без веденого. Дідько!
Сергій кинув машину вбік. «Валькірія» дивом ухилилася від лазерного залпу, і енергетичний екран несамовито запульсував, частково відбивши потоки направленого йому в хвіст когерентного випромінювання.
— Ох, вибач... я промахнулася, — пролунав здавлений смішок. — Дейбра… — відрекомендувалася вона. — Як двигун? Не зачепило?
Бісова дівка… Сергій розумів, що вона навмисно відволікає його безглуздими розмовами. Прагне розпорошити його увагу.
Він вимкнув канал зв'язку.
Його «Валькірія» з диким перевантаженням пішла вперед, відірвавшись від винищувача на деяку відстань, але не скинувши його з хвоста. Для цього був потрібен складніший маневр, аніж форсаж.
Дівчинка була настирливою. 
Сергій кинув погляд на тактичні монітори. Шатли вже досягли станції СГЧ і висадили штурмові групи. Вантажний ремонтний корабель почав стиковку, і місію можна було вважати виконаною… але Сергій не збирався тікати. У просторі, окрім трьох «Привидів», що залишилися від його групи, мигтіли ще три яскраво-червоні цятки, одна з яких міцно висіла у нього на хвості. Ні, інші могли зникати — тут, після виконання основного завдання, все регламентувалося особистим бажанням гравця-пілота, але він не збирався вмикати свій гіпердрайв…
Індикатори кормових щитів його «Валькірії» мерехтіли веселими смарагдовими іскрами, і він вирішив ризикнути.
Піймавши у якості цілі найближчий винищувач ворога, він різко прискорився і здійснив раптовий ракетний залп.
Помаранчево-блакитний сполох розриву освітив уламки ворожої машини, що розліталися на всі боки. Мимо Сергія пролетів, повільно обертаючись, прозорий ковпак кабіни, за яким на порваних кабелях волочилися рвані шматки обшивки.
Його «Привиди», виконавши завдання, вже ретирувалися. Тепер у космосі залишався тільки він та двоє противників. На пульті керування блимнув червоний індикатор, сповіщаючи про те, що ним витрачені останні ракети і перезарядка неможлива.
Добре. «Валькірія» хоч і поступалася звичайним винищувачам у маневреності та швидкості, але мала додаткове озброєння у вигляді скорострільної автоматичної гармати і лазерів…
Сергій розпочав маневр, маючи намір зблизитися з другою машиною і покінчити з нею одним залпом, поки противники разом не сіли йому на хвіст, але не встиг.
Вочевидь, дівча, що висіло на його хвості, було не новачком у віртуальному космосі. Він зрозумів, що недооцінив її, коли кормові екрани раптом спалахнули скаженим пульсуючим світлом і відразу згасли!
У наступний момент він почув оглушливий скрегіт, це чотири лазерних промені впилися в двигун його «Валькірії». Космос перед його очима зненацька вибухнув мільйоном сліпучих яскраво-червоних бризок, він відчув жорстокий удар, миттєву задуху, і настав непроглядний морок…
— Дідько!... — Сергій, все ще перебуваючи в афекті віртуальної смерті, різко зірвав з голови шлем-маску, відчуваючи, як по спині струмують крапельки поту.
Він знаходився у спокійній, затишній фешенебельній каюті, розташованій на борту величезного міжзоряного лайнера.
Перед ним, поряд із системним блоком комп'ютера «Сейкон», підключеного до загальнокорабельного сервера, рівним блакитним світлом сяяв монітор, на якому серед рядків, що відображають статистику виконання місії, були розташовані два короткі написи: 
«Вас збив капітан групи «Браво», лейтенант Дейбра Соунж».
І трохи нижче:
«Сьогодні функції координатора групи «Альфа» здійснював капітан нашого лайнера Шон Кенобі».
Лайно!...
Сергій від'єднав дроти, що з'єднували його з системним блоком комп'ютера, стягнув сенсорний костюм віртуальної реальності і, прикуривши сигарету, декілька хвилин непорушно сидів, жадібно затягуючись гіркуватим димом.
Що не кажи, а віртуальна реальність дуже змінює людську психіку. Добре, коли він виходив із неї спокійно, заздалегідь знаючи про це. Але зараз, після миттєвої віртуальної смерті, він все ще знаходився в шоковому стані.
Впоравшись з нудотою, Сергій нарешті встав і відразу ж пішов у душ, на ходу намагаючись усе-таки зрозуміти, чим же дістало його корабель це зухвале дівча. Нічого не придумавши, він врешті-решт вирішив скористатися її запрошення і прогулятися в бар. Було цікаво поглянути, що насправді ховається за продемонстрованою йому слинявою маскою комп'ютерного монстра. Та і взагалі, розслабитися не зашкодить…

*       *       *
Шон Кенобі, капітан міжзоряного лайнера «Оріон», увійшов до приміщення головного поста. Це був величезний півсферичний зал, стіни і стеля якого були одним велетенським оглядовим екраном. У цей момент на ньому, окрім далеких зірок, яскраво сяяла блакитна кулька близького сонця, на тлі якої рухалася коричнево-зелена планета.
Це був Діон — планета-курорт, центр індустрії галактичного туризму, що відроджувався після війни. «Оріон», що недавно виконав вихід із гіперпростору, повільно плив у напрямку до нього. До виходу на стаціонарну паркувальну орбіту залишалося ще п'ять діб обережного і неквапливого маневрування в звичайному, тривимірному космосі.
За пультами керування міжзоряного корабля в цей момент працювало тридцять чоловік. «Оріон» відносився до розряду кораблів-гігантів. Його багатосекційний п'ятдесятиярусний корпус мав близько п'ятнадцяти кілометрів у довжину і п'ять кілометрів у поперечнику. Зовні він виглядав дуже переконливо, але абсолютно не функціонально — поняття «технологічність» і «розкіш», як правило, не сумісні. 
У випадку з «Оріоном» верх узяла розкіш. Саме через велику кількість шикарних багатокімнатних кают, салонів, ресторанів, барів і басейнів габарити корабля виявилися настільки великими, що він був вимушений дуже обережно і повільно розганятися, при здійсненні будь-якого хоч трохи ускладненого просторового маневру.
Звичайно, не весь об'єм «Оріона» займали пасажирські палуби. На одних туристах не окупити вартість гіперсферного стрибка від орбітальних баз-накопичувачів Конфедерації Центральних Світів до курортної планети, і тому корабель спочатку планувався як багатофункціональний міжзоряний транспорт. Окрім Діона, в його польотній карті вказувався ще добрий десяток планет, куди корабель доставляв різні вантажі і менш фінансово спроможних пасажирів, де переважали емігранти і переселенці, які займали не такі комфортабельні, але більш функціональні нижні палуби «Оріона». Вантажні відсіки корабля, що займали одну третину його об'єму, були забиті до краю. Чого тут тільки не було — починаючи від екзотичних предметів розкоші до сільськогосподарської техніки, роботів, продовольства і товарів першої необхідності. 
При всіх своїх перевагах «Оріон» мав один великий недолік: він був незграбним і не міг паркуватися на ближніх орбітах планет, де його неминуче б розтерзали сили гравітації.
Капітан Кенобі командував цим кораблем з дня його «народження». Він любив «Оріон» і знав його, як ніхто інший.
Зараз він хвильку постояв, спостерігаючи за роботою трьох десятків операторів, що сиділи в кріслах за багатоярусними пультами керування. Звуки головного поста керування говорили йому про стан корабля більше, ніж будь-який із приладів контролю. Будучи хорошим капітаном, Шон віддавав перевагу людському чиннику, і він знав: якщо тут панує звичайне робоче різноголосся — значить, на облавку і в космосі все гаразд.
Постоявши на порозі, він рушив до свого робочого термінала. У кріслі капітана сидів його перший помічник.
— Як справи, Джоне? — запитав він, усівшись в сусіднє крісло.
Горячев підвів погляд.
— Все нормально, — доповів він. — Маяки системи розпізнані, і я провів перший сеанс зв'язку з Діоном. Загальний метеорний фон у нормі, жодних аномалій у просторі, нас чекають із нетерпінням.
Шон кивнув, покликавши стюарда. Розкіш салонів першого класу дісталася і сюди, просочившись крізь броньовані двері Головного Поста.
— Каву, будь ласка, — промовив капітан.
— Двічі, — додав Джон. Стюард зник, і через хвилину вони вже смакували міцний гарячий напій.
— Чим займався? — поцікавився Джон у командира. Вони знали один одного вже десять років і були перш за все друзями.
— Ганяв у віртуалку, — посміхнувся Шон.
— Серйозно? — здивувався Горячев. — Тобі що, робити нічого? Або реального космосу мало?
— Та ні, турбот, навпаки, вистачає… — Шон знову всміхнувся, відповідаючи якимсь своїм внутрішнім думкам. — Ніколи не думав, що ці золочені телепні здатні на щось ділове, — зізнався він.
— Ганяти по мережі у віртуальному костюмі — це, по-твоєму, діло? — щиро обурився Джон.
— Та я не про це. Сенсу, звичайно, жодного, але я дивуюся людським здібностям. Можу присягнутися змієїдами Прокуса, ніхто з них жодного разу не бачив справжнього штурмовика, але літають чортяки… і непогано! 
— Що, така якісна симуляція? — запитав Горячев, який останній раз ходив у віртуалку років п'ятнадцять тому.
— Ти не повіриш... Я спочатку навіть не зрозумів, де я — в справжній рубці або того…
— І що? — посміхнувся Джон, дивлячись на командира.
— А нічого. Все в натурі. Будь-який датчик, сенсор, екранчик, — все працює, точнісінько так, як насправді. Я перевірив, — пояснив він, помітивши недовірливий погляд помічника. — При посадці на базовий корабель узяв і спеціально трохи «зарив» ніс над посадковою плитою… Знаєш, як довбонуло? Ледве сніданок назовні не вилетів…
— Робити тобі нічого…
Шон раптом стурбовано обернувся. Чуйний, загострений роками слух командира вловив у різноголоссі поста керування якийсь сторонній звук. Він просто спинним мозком відчув, як у непередаваній, специфічній атмосфері рубки виникло секундне замішання…
— Почекай, Джоне… — він поставив чашку з кавою. — Щось трапилося! — Кенобі обернувся до термінала і поглянув на покази підсумовуючих приладів.
Інтуїція його не підвела. По темній площині головного радара в тонкій павутині умовних секторів тремтіла, повільно набрякаючи червоним кольором, жирна цятка.
— Лайно Шиіста... — видихнув він, поглянувши на дисплей розпізнавання цілей. — Та це ж капер! «Чорний Мародер», якщо я не помиляюся…
Його помічник зблід.
— Краще б ти помилився, — поглянувши на прилади, промовив він. — Якщо це «Мародер», тоді нам кінець…
Обидва старших офіцери прекрасно знали цей жахливий корабель, і їм не потрібні були коментарі.
«Чорний Мародер» означав тільки одне — загибель.
У приміщенні головного поста різко і неприємно завив сигнал тривоги.

*       *       *
У барі третьої палуби в цю годину було майже порожньо. Сергій озирнувся, освоюючись з інтимним сутінком приміщення, який лише злегка розганяли тьмяні лампи під червоними кулястими абажурами, що на різній висоті звисали зі стелі. 
Байдужий погляд Сергія ковзнув по залу. Двом парочкам, що влаштувалися за дальніми столиками, він не приділив взагалі жодної уваги, пані у віці, що млосно розмовляла зі своїм молодецьким супутником біля стійки, теж не зацікавила його, а ось молода дівчина, що самотньо розташувалася напроти бармена, який щось послужливо підливав в її келих, була нічого собі... Правда, її трохи псувало коротко обстрижене темне волосся, що додавало її освітленому тьмяно-червоним світлом профілю хлоп'ячий вигляд, але Сергія це швидше приємно здивувало. Напевно Дейбра (а в тому, що це була саме вона, Сергій не засумнівався ні на секунду, хоча бачив дівчину вперше) була справжньою «фанаткою», можливо, навіть «сиділа на віртуалці», як висловлювалися медики про людей, яким більше не потрібен реальний світ... Так, він за своє життя зустрічав мало жінок, які зважилися б на коротку хлоп'ячу стрижку заради зручності при носінні віртуального шолому.
Він рішуче підійшов до стійки і сів поруч, схрестивши ноги на основі високого табурета.
— Привіт, — недбало кинув він, клацнувши пальцями, аби привернути увагу бармена.
— Що питимете, сер? — миттєво відреагував той. 
— «Шарго-816», — не роздумуючи, відповів Сергій. Це був шалено дорогий напій, до того ж він не належав до його улюблених вин, але потрібно ж було якось привернути увагу симпатичної віртуальної вбивці, що сиділа поряд із ним та ніяк не реагувала на його появу.
— Ми, здається, десь зустрічалися? — промовив він, беручи іскристий келих, в якому переливалася янтарна рідина.
Дівчина повела плечима, скоса поглянувши на нього.
— Ми не могли зустрічатися, — холодно, з відтінком неприязні відповіла вона.
— Гаразд... — посміхнувся Сергій, пригубивши шарго. — Якщо серйозно, тоді мені хтось призначив зустріч.
Вона ледь повернула голову, і Сергій, що скоса спостерігав за її реакцією, раптом помітив на її щоці, трохи нижче скроні, крихітну червону плямочку…
Він здригнувся, відчувши мимовільну неприязнь. Вона «сиділа на віртуалці», це було зрозуміло як божий день... Такі плями можна отримати лише у тому випадку, коли довго носиш спеціальний нейросенсорний шолом — систему віртуальної реальності, яка на багатьох відомих йому планетах була прирівняна до наркотиків і знаходилася під суворою забороною.
Перехопивши його погляд, Дейбра неприязно посміхнулася.
— Що, здрейфив? — запитала вона.
— Та ні... — Сергій байдуже знизав плечима. — Навіщо тобі це? — підкоряючись якомусь незрозумілому пориву, зненацька запитав він.
— Ти маєш на увазі віртуалку? — Вона відсунула свій келих і сумно поглянула на співрозмовника.
Сергія вразила така різка зміна її настрою. Це була вірна ознака початку руйнування психіки… Тривала дія віртуальної реальності руйнувала людську свідомість — це було неспростовно доведено.
— Тільки не потрібно на мене так дивитися, — досить різко попрохала вона, підсовуючи барменові свій спорожнілий келих. Сергій зауважив, що вона п'є найдешевше пиво з асортименту бару, і раптом його осяяло. Це була дівчинка з нижніх палуб. Звичайна уродженка позаштатного світу, для якої власний соціальний статус і матеріальне положення були настільки нестерпні, що, зневірившись досягти чогось у житті, вона «підсіла на віртуалку» — просто пішла в той світ, де всі були рівні і можна було робити все, що завгодно твоїй душі і хворій уяві. 
— Як ти прослизнула сюди? — запитав він. — Переходи між палубами закодовані...
— Розкусив? — Вона іронічно поглянула на Сергія, і раптом в її погляді промайнуло щось хиже.
— Коди — це не проблема, — недбало кинула вона, — а віртуалка мені потрібна, аби такі золочені ублюдки, як ти, сиділи там, де їхнє справжнє місце, зрозумів? Я вас всіх била і битиму…
Сергію здалося, що вона ось-ось зірветься і розплачеться. Або ще гірше, вчепиться йому в обличчя.
— Дуель? — якось легко, як само собою зрозуміле, запропонував він. Йому раптом стало по-справжньому, по-людськи шкода її…
Дейбра підняла голову і допитливо поглянула на нього. Сергію здалося, що її погляд змінився.
— Давай! — з викликом відповіла вона.
— Один на один?
— Ні, — вона різко поставила келих і кинула на стійку монету. — Ланка на ланку. Так складніше. 
— Добре. — Сергій також зліз із табурета і розплатився. — Коли почнемо? — запитав він.
— Через десять хвилин. — Вона стояла навпроти, з викликом дивлячись на нього.
— Які будуть ставки?
— Ставки? — здивовано перепитав Сергій. — Ну не знаю… Я ніколи не грав на гроші…
— Що, боїшся? — уїдливо запитала вона.
— Та ні… Сто кредитів тебе влаштує? Вона цілковито серйозно кивнула.
— Влаштує. Є побажання?
— Та ні… — відповів Сергій, відчуваючи, що починає злитися, до того безглуздою була ситуація, в яку він потрапив.
— Слухай, давай так. — Він дійсно не на жарт завівся. — Мені гроші не потрібні. Якщо я тебе зіб'ю, тоді ти мене просто поцілуєш.
— Ха! — зневажливо пирхнула Дейбра, і Сергій упізнав той самий голос, який чув у комунікаторі свого шолому під час польоту. — Я поцілую дупу твоєї «Валькірії», — промовила вона, розвертаючись до виходу. — Із лазерів, — додала Дейбра вже на порозі.
Сказавши це, вона зникла.
Сергій декілька секунд дивився їй услід. Потім дістав сигарету, прикурив і похитав головою.
«Ну, тримайся… — подумки промовив він. — Цього разу я тебе переможу».

*       *       *
У залі Головного Поста Управління «Оріона» панувало небачене напруження.
— Невідомий корабель, вас викликає надсвітловий лайнер «Оріон», — монотонно твердив по каналу зв'язку один із операторів. — Ваш курс пролягає в нашій зоні ризику. Прошу відповісти…
Ефір мовчав. Чужий корабель, який уже можна було розгледіти на екранах телескопічних помножувачів, йшов напереріз лайнеру. 
Капітан Кенобі дивився на зображення, що з'явилося, і його остання безумна надія зникала як дим…
Поза сумнівом, це був він — сумнозвісний «Чорний Мародер». Втім, про сам корабель у Галактиці знали не так вже і багато, ще нікому не вдавалося вирватися з лап цього капера, аби розповісти правду. Взагалі, в розореній війною Галактиці, де тільки відроджувалася порушена багатолітнім протистоянням планет міжзоряна торгівля, на оживаючих гіперсферних трасах і теренах ближнього космосу, біля населених світів, блукало чимало всякого наброду. В більшості своїй це були залишки розтерзаних в багаточисельних битвах космічних флотів, дезертири, бандити і просто породжені війною загони флібустьєрів.
Проте на їхньому фоні космічний корабель, що наближався до «Оріона», виглядав, як тиранозавр серед кроликів.
Це був суттєво реконструйований бойовий крейсер типу «Телур». Нічого не було відомо ні про його команду, ні про командира. Корабель був укритий чорною, поглинаючою світло бронею, тому, мабуть, і виникло його прізвисько. «Мародер» володів потужним гіперприводом. Зазвичай він раптово «спливав» з гіперсфери в якій-небудь планетній системі, обов'язково в районі торгівельної траси, і, як стерв'ятник, вишукував здобич, ховаючись серед астероїдів або на поверхні незаселених місяців, або в іншому випадку, просто чекаючи зручного моменту далеко від дислокації бойових кораблів системи.
Виявивши потенційну здобич, він діяв з крайньою, нелюдською жорстокістю. «Мародер» не намагався затівати переговори або висувати умови, як правило, він завдавав один-єдиний смертельний удар, який перетворював на уламки верхні палуби атакованого судна. Мародерові не були потрібні люди. Він брав виключно вантаж. Підлетівши до зруйнованого корабля, він за допомогою потужних лазерних установок просто відрізував вантажні відсіки, потім хапав величезну глибу відокремлених палуб спеціальними захватами і, ні хвилини не зволікаючи, разом із здобиччю зникав у гіперсфері.  
Після «Мародера» в космосі залишалися тільки понівечені останки атакованого корабля і десятки, якщо не сотні або тисячі плаваючих у вакуумі мертвих тіл. Винятків не було.
Зараз, дивлячись на екран оптичних помножувачів, Шон Кенобі відчував, що «Оріону» не уникнути долі його попередників. 
Корабель, що наближався, своєю формою нагадував еліпсоїд розрізаний навпіл, або грубо скопійований бумеранг. Він був нудотно утилітарний, віддаючи принципу найбільшої функціональності кожен кубічний сантиметр свого об'єму, і в однаковій мірі старий і надійний, як все, що було зроблене «на віки» і вже пройшло певне випробування часом.
Загалом, це був старий, але ще дуже міцний бойовий космічний крейсер, перероблений для ефективних каперських нальотів. При його реконструкції естетика була принесена в жертву, і корабель утратив початкову плавність аеродинамічних форм в обмін на дві потворні башти ракетно-лазерних комплексів «Прайд», додатковий тактичний відсік, в якому в даний момент лежали в стартових ложементах два посадкові модулі і декілька симетрично розташованих блістерів, що вже не раз довели свою незамінність при відбитті атак малих космічних винищувачів.
В увігнутій частині бумеранга, там, де ніжною блакиттю сяяли оптичні триплекси ходової рубки, при бажанні можна було прочитати колишню назву Корабля і його ідентифікаційний номер.
На плече Шона лягла рука першого помічника.
— У нас три години, капітане, — промовив Джон, допитливо вдивляючись в екран. — Потрібно щось робити. На борту п'ять тисяч пасажирів не рахуючи команди.
Кенобі підняв голову:
— Що ми можемо вдіяти, Джоне? Ти ж знаєш, що «Оріон» практично беззахисний. Вони рознесуть нас на шматки одним ракетним залпом із дальньої дистанції…
— Я розумію, Шоне, але ж не можна сидіти склавши руки! 
— А що ти пропонуєш? Він не відповідає на позивні і не збирається вступати в переговори або брати нас на абордаж. Ти ж бачиш, це, без сумніву, той самий «Мародер»…
— Бачу! — гнівно відповів перший офіцер.
— До найближчого патрульного корабля системи декілька діб польоту, — продовжував капітан, — я вже відправив повідомлення на Діон, але вони навряд чи встигнуть нам чимось допомогти.
— Послухай, Шоне, — перший помічник поглянув на свого капітана, не приховуючи почуттів, що душили його, — невже ми нічого не зробимо?! Ми ж з тобою воювали! Ти пригадай, як ми на смерть билися на орбіті маленького планетоїда, на якому жили всього дві сотні чоловік... а тут майже шість тисяч!
Капітан Кенобі похмуро похитав головою:
— Через три години все буде закінчено, Джоне.
Обличчя Горячева спотворила гримаса.
— На третій вантажній палубі пришвартовано десять космічних штурмовиків, — раптом промовив він. — Це вантаж, який ми повинні доставити на Ганіо.
— Ну і що? — не зрозумів його думку командир. — У нас цивільний корабель, Джоне, схаменися! Ніхто з екіпажу навіть не уявляє, з якого борту потрібно підходити до «Валькірії», аби забратися в кабіну. Ти ж знаєш, що ця техніка дуже специфічна…
Він зненацька осікся, немов його вразила раптова думка. Він підняв очі і поглянув на свого першого офіцера.
Той похмуро кивнув, підтвердивши його здогадку:
— Це наш єдиний шанс, командире, — твердо промовив він.
— Але вони... Вони пошлють тебе до дідька!
— Ні, — похитав головою Джон, який за декілька секунд до цього поглянув на один із моніторів пульта. — Шестеро з них просто не зможуть мене послати, тому що я їх не запитуватиму.  
Капітан на секунду замислився. Він зрозумів, що задумав його перший помічник, і був повністю згоден із ним. Це був єдиний шанс для «Оріона» і шести тисяч чоловік на його облавку. І вони були зобов'язані хоча б спробувати…
— Як ти думаєш це здійснити? — більше не вагаючись, запитав він.
Замість відповіді Джон схилився до інтеркому і спокійно промовив у мікрофон загальнокорабельного зв'язку:
— До уваги всього технічного персоналу корабля. Всім вільним від вахти технікам терміново зібратися на третій вантажній палубі біля ангара номер п'ять!
Закінчивши говорити, він обернувся до капітана.
— Шоне, мені потрібна твоя санкція. Я повинен запустити у вентиляційну систему окремих кают снодійний газ.
Кенобі кивнув, повертаючись до свого термінала, звідки він міг здійснити практично будь-яку операцію з бортовими системами «Оріона».
— Говори номери кают, Джоне...

*       *       *
Не можна сказати, щоб Сергій жадав майбутньої сутички, — ні, швидше, навпаки, вже дуже безглуздо все трапилося там, у барі, та і почував він себе паскудно. Але виходу не було, виклик був кинутий, а тому, повернувшись у свою каюту, він насамперед зв'язався з двома своїми знайомими, Ігорем і Миколою, котрі жили на тій самій палубі, що і він.
— Хлопці, мені потрібна ваша допомога, — сказав Сергій, стисло змалювавши ситуацію. Природно, про те, що дівчина, котра кинула йому виклик була хвора і «сиділа на віртуалці», віддаючи світу електронних образів все своє життя, він змовчав.
— Ну що ж, робити нічого, — висловив загальну думку Ігор. — Доведеться підтримати.
Декілька хвилин вони гаряче обговорювали нюанси майбутнього віртуального бою. Вирішили, що полетять на «Валькіріях», усе-таки потужні щити і додаткове озброєння штурмовиків повністю компенсували певну нестачу маневреності.
— Гаразд, хлопці, переможемо дівча, з мене могорич, — пообіцяв Сергій.
— Ну ще б, — у тон йому відповів Микола, хитро підморгнувши. — Гаразд, давай «завантажуватися», а там поглянемо, що до чого.
Процес завантаження зазвичай займав від двох до п'яти хвилин. Сергій надів віртуальний костюм, натяг на голову шолом і сів у крісло.
Як завжди, при вході у віртуалку на нього навалилася легка нудота. Світ електронних образів мав свою ціну за входження в його простір.
Пітьма, що супроводжувала процес завантаження, цього разу чомусь тривала довше, ніж належить. Сергій відчував, як давить на нього віртуальний шолом, нудота посилилася, зненацька в його відчуття вплівся якийсь незнайомий солодкуватий запах, і йому здалося, що він утрачає свідомість…
Він дуже злякався, конвульсивно схопивши ротом враз загусле повітря... пітьма закрутилася, неначе його несло в безодню на якійсь ірреальній каруселі, і раптом…
Завантаження закінчилося. В очі Сергію вдарило тьмяне світло приладових панелей «Валькірії», він відчув вібрацію корпусу і почув монотонний шум двигуна, що працював на малих обертах.
Бісова віртуалка…
Сергій все ще відчував легку нудоту. Раптом він із здивуванням зрозумів, що його спина затекла до повного здерев’яніння м'язів, немов він просидів у незручній позі не менше години…
«Чудасія якась...» — роздратовано подумав він, прагнучи відкинути, відсікти від себе неприємні відчуття. Його очікував важкий бій, і треба було привести себе в норму.
Він клацнув клавішею зв'язку.
— «Валькірії», я Лідер-1, загальний привіт, — промовив він у комунікатор, відчуваючи якесь дивне відчуття. Все було трохи інакше, ніж зазвичай. Якось не так працював мікрофон, прогумовані рукояті астронавігаційного керма здалися йому трішки шорсткішими і холоднішими... На всяк випадок він увімкнув малу тягу і декілька разів повернув штурмовик.
«Валькірія» слухняно відповіла на порух його рук. Все було в нормі.
Глюк якийсь…
— «Валькіріє-2», викликаю Лідера.
— На зв'язку.
— Сергію, що трапилося? — Голос Миколи був стривоженим. — Я не можу зрозуміти, що твориться з віртуалкою?!  
— Справді, ти бачив навколишній космічний простір? — не витримуючи режиму зв'язку, встряв в їхню розмову Ігор. — Схоже, система «підвисла» при завантаженні… — висловив припущення він.
Сергій, який ще не встиг оглядітися, уважно поглянув по сторонах.
Крізь прозорий триплекс кабіни, виконаний з товстого, багатошарового бронескла, йому відкрився химерний вид.
Довкола застигли немигаючі, діамантові розсипи зірок. На їхньому фоні повільно і велично плив величезний корабель, контури якого здалися Сергію підозріло знайомими. В порівнянні з ним його «Валькірія» виглядала, як комашка поряд із слоном.
— Нічого не розумію... — зізнався він.
Раптом у його комунікаторі пролунало сухе клацання, і він почув стривожений і злий голос Дейбри:
— Гей, хлопчики, ви що, хворі на голову? Хто з вас вирішив «ломанути» програму місії? Я в ламані іграшки не граю, ясно?! Якщо вирішили схитрувати, так хоч зробили б це по-людськи! — докорила вона.
— Ми нічого не робили, — сухо завірив її Сергій. — Це якийсь глюк при завантаженні.
— Таких глюків не буває, — авторитетно заявив чийсь голос. Вочевидь, говорив один із напарників Дейбри, судячи з усього, літній чоловік. — Звідки, на ваш погляд, тут узявся «Оріон»?
Сергій здригнувся, ніби його довбонуло струмом. Точно! Цей величезний корабель — їхній «Оріон», можна сказати це зі стовідсотковою гарантією!
— Мені це не подобається! — зі злістю заявив він. Сергій знав, наскільки небезпечні жарти з віртуальною реальністю, особливо коли в програмі опиняються такі ось відверті «баги»... — Я пропоную перезавантажитися, — категорично заявив він.
— Підтримую! — в один голос відповіли Микола і Ігор.
— Ну що ж, спробуємо... — після секундної паузи погодилася Дейбра. — Тільки щоб все по-чесному!
— Домовились, — погодився Сергій.
Поглянувши на пульт керування, він похолов, не вірячи своїм очам.
Серед звичних приладів і індикаторів була відсутня одна-єдина віртуальна кнопка... Кнопка виходу з місії!
— Дідько! — пролунав у комунікаторі чийсь переляканий голос. — Я не можу вийти звідси!
У цей самий момент Сергій відчув гострий напад абсолютно реального страху. Він ще не встиг нічого подумати, але підсвідомість вже кричала про те, що сталося щось невиправне.
У комунікаторі продовжували лунати здивовані вигуки і хитромудрі лайки. Судячи з кількості голосів, вийти з віртуалки не вдалося нікому…
Сергій відчув, як його лоб вкрився гидкими, холодними бісеринками поту. Він машинально витер їх рукою і відразу усвідомив, що на ньому немає віртуального шолому-маски!...
Це вже було занадто. 
— Маячня якась… — прошепотів він. На жаль, це була не маячня. І навіть не зіпсована віртуалка.
Це була РЕАЛЬНІСТЬ!
— Ну що, хлопці, всі спробували вийти? — довідався через зв'язок чийсь спокійний голос.
Відповіддю було німе, здивоване, перелякане мовчання.
— Мене звуть Шон Кенобі, — відрекомендувався голос. — Я капітан надсвітлового лайнера «Оріон».
— Що за справи, капітане?! — різко обурився хтось із гравців. Сергію здалося, що це був Ігор. — Ви вирішили нажити собі проблеми?
— Проблеми у нас уже є, — спокійно запевнив його капітан. — Якщо ви попрацюєте зі своїми радарами, тоді зможете розгледіти бойовий крейсер, який йде напереріз курсу «Оріону».
Він витримав навмисну паузу і продовжив:
— Це сумнозвісний «Чорний Мародер». 
По комунікаційній системі пролунало декілька незв'язних, здавлених вигуків, що свідчили про те, що цей корабель був відомий усім, без винятку, і кожен із членів віртуальної дуелі, що не відбулася, вже виявив його на своїх приладах стеження. 
— Що все це означає, капітане? — різко запитав Сергій, потрохи оговтуючись від шоку.
— Хлопці… — Голос Кенобі раптом здригнувся і полагіднішав. — Я вчинив посадовий злочин, пустивши у систему вентиляції ваших кают снодійний газ. Це безумна затія, я погоджуюся, але в «Оріона» немає абсолютно жодних шансів. Через дві години «Мародер» підійде на дистанцію ракетного залпу, і від шести тисяч чоловік залишаться лише криваві шматки на стінах розгерметизованих кают… — Голос капітана став хрипким, наче на його горло лягли чиїсь коряві пальці. — На борту «Оріона» серед вантажу знаходилися десять штурмовиків класу «Валькірія». Їхній боєзапас транспортувався окремо, самі машини були законсервовані, але моя команда зробила все, щоб привести їх у стан боєготовності... — Він глухо відкашлявся. — Не було тільки пілотів, і я згадав про вас. Ви справжні аси, і я знаю, ви зумієте зупинити «Мародера». Я не можу наказувати, я прошу. Вирішувати тільки вам. Якщо хтось піде, тоді Господь йому суддя...
Сергій, який слухав цю дивну сповідь, непорушно застигнувши в кріслі, раптом зрозумів, що означають останні слова капітана «Оріона». Будь-хто з них міг відлетіти, скориставшись штурмовиком як засобом особистого порятунку. Мабуть, до Діона нікому з них не дотягнути, але якісь шанси все ж залишалися.
Від цієї думки у нього раптом запекло в горлі.
Життя… Він зрозумів, що до цієї секунди ніколи не замислювався над солодким, закличним, винятковим сенсом цього слова …
Він дуже хотів жити!...
Часте, хрипке дихання, що виразно прослуховувалося в комунікаторі, ясно вказувало на те, що відчувають у цей момент всі шестеро мимовільних пілотів.
Першою порушила мертве мовчання Дейбра.
— Мені втрачати нічого, — зненацька відкрито заявила вона, і хоча її голос злегка тремтів, але говорила вона цілком твердо і осмислено:
— Я атакуватиму «Мародера».
І тут Сергій зробив чергову, очевидну дурість. Він сам не розумів, що смикнуло його за язик, якийсь безглуздий, хлоп'ячий порив… він раптом почув свій власний голос, що промовляє одну коротку фразу:
— Тут «Валькірія-1». Дейбро, я з тобою. — Він чув у комунікаторі її нерівне, гаряче дихання.
— Давай, Сергію... розіб'ємо їх! — промовила вона в гробовому мовчанні ефіру. — Всі, хто з нами, перешиковуйтеся по ланках. Іншим — до зустрічі у пеклі!
Сергій бачив, як на екрані ближнього радара одна з п'яти смарагдових цяток раптом повільно поповзла вперед. Це була «Валькірія-5», за штурвалом якої сиділа Дейбра.
Діючи немов у напівсні, він торкнувся декількох перемикачів, і його штурмовик, набираючи прискорення, так само пішов уперед, назустріч яскраво-червоному пульсуючому сигналу, яким був помічений «Мародер».
Коли він озирнувся, то побачив, що за їхньою парою слідують, здійснюючи перешиковування, ще чотири штурмовики.
Ніхто не ретирувався, але в ефірі панувало гробове мовчання.

*       *       *
Їхня шалена атака, звичайно, не була несподіванкою для чорного, як ніч, корабля.
«Мародер» чекав їхньої появи. Корабель трохи відхилився від попереднього курсу і задер два своїх носа назустріч атакуючим штурмовикам. На екранах візуальних помножувачів Сергій бачив, як розсуваються бронеплити на куполоподібному здутті гарматних комплексів «Прайд» і гігантські супорти подають у космос автономні гарматні башти.
Чи було йому страшно? Напевно, так, адже, за твердженням психологів, інстинкт самозбереження відсутній лише в психічнохворих. Без сумніву, він відчув страх, але той не паралізував його, тому що на це, так само як на осмислення всієї ситуації, було відведено менше п'яти хвилин…
— Перший, який у тебе боєкомплект? — пролунав голос Дейбри. Якось само собою так трапилося, що саме вона перейняла лідерство в групі. Сергій не заперечував. Він скосив очі на індикатори і відповів:
— Чотири ракети. Половина боєкомплекту.
— Добре. Зможеш ударити залпом?
— Ціль? — машинально запитав Сергій.
— Бачиш увігнуту частину «бумеранга»?
— Звичайно.
— Ось туди і бий. Спробуй знищити їхню рубку.
— Зрозумів. — Сергій покосився на монітор. — Мені буде потрібна допомога. Доведеться влізти точнісінько поміж їхніх гарматних комплексів… 
— Тебе прикриють.
«А ти? — хотілося запитати йому. — Хто прикриє тебе, Дейбро?»
Головний штурмовик різко пішов уперед. Вона відривалася від групи, і він не встиг поставити своє ідіотське питання. Звичайно ж, її повинен прикривати він!
Сергій різко додав потужності. Інші штурмовики, розбившись на пари, почали розходитися в сторони, націлюючись на бутони гарматно-ракетних комплексів «Прайд», які були розташовані на двох заломлених розкритих носах «бумеранга».
Чорний, потворний, готовий до бою корабель ріс на очах, поступово заповнюючи собою весь осяжний простір прозорого триплексу.
Сергію не було страшно, але його охопило сильне нервове тремтіння. Жовті індикаторні вогники попереднього наведення важких протонних ракет танцювали перед очима.
Тільки б не тремтіли руки. Він мертвою хваткою вчепився в астронавігаційний штурвал, відчуваючи, як його нервозність передається багатотонному тілу машини.
Дейбра, «Валькірія» якої рухалася трохи попереду, на відстані всього якихось чотирьохсот метрів, схоже, з'їхала з глузду.
Увігнута частина «бумеранга» нестримно насувалася на їхні кораблі, розростаючись, здавлюючи простір довкола своїми краями, що протягнулися на сотні метрів.
Штурмовик Дейбри першим увірвався у відносно вузький простір між двома приведеними у дію гарматними комплексами, і космос відразу розцвів лютими спалахами вакуумних гармат і сліпучими розчерками лазерних променів
— Прикрий! — закричала вона, прагнучи витримати курс для ракетного удару.
Сергій раптом відчув, як різко вгамувалося його нервове тремтіння, ніби в голові хтось невидимий клацнув мікроперемикачем.
Віртуалка... Це все не по-справжньому...
Він різко кинув свій штурмовик убік, однією рукою стискуючи штурвал, а іншою здійснюючи блискавичні паси над клавіатурою пульта керування.
Він був АСОМ!
Схоже, йому вдалося переконати самого себе. Принаймні його тренований у сотнях вильотах погляд відразу ж визначив у хаосі ріжучих простір променів дві потенційно небезпечні для Дейбри гармати. Спокійно, неначе в навчальному польоті, він задер ніс своєї «Валькірії», і чотири сліпучих лазерних променя пронизали опуклу броню гарматної башти «Мародера». 
У космос зметнулися оплавлені шматки бронеплит, на чорному, як смола, корпусі розсипалися фонтани гарячих бризок, і гарматна башта вибухнула променистим помаранчевим сполохом.
Сергій ледве встиг ухилитися від зіткнення з її уламками. Щось дзвінко вдарило по корпусу «Валькірії», із запізненням спалахнув захисний екран, і два лазерних променя промайнули мимо, на мить осліпивши його.
Вирвавшись із піке, він скинув швидкість і оглядівся.
«Валькірія» Дейбри, здійснивши ракетний залп, мчала вздовж чорного корпусу, розпорюючи його безперервною стрічкою лазерних розрядів.
В ефірі серед уривистих команд і закликів раптом, неначе вибух, пролунав чийсь спотворений комунікатором крик:
— Господи!...
Брязкіт і хрускіт м'ятого металу вдарили в саме серце.
Хтось загинув...
Сергій ніби збожеволів від цього передсмертного крику. Він зрозумів: вони гинуть заради того, аби він зміг зробити свій ракетний залп. На інших «Валькіріях» були лише лазери… 
Зціпивши зуби під жахливого перевантаження, він навів ніс свого штурмовика на сяючі блакиттю оглядові триплекси «Мародера», чий захисний екран був пробитий ракетним залпом Дейбри. Не звертаючи уваги на щільний лазерний вогонь батарей, від яких несамовито пульсувало захисне поле, він ліг на курс.
Індикатори наведення знову спалахнули жовтим, довкола щось вибухало, захисне поле його штурмовика востаннє моргнуло і згасло. По броні «Валькірії» з гуркотом вдарила черга снарядів із вакуумної гармати, в кормовому відсіку щось дзвінко гепнуло, і звідти повалив дим.
Є! Всі чотири індикатори наведення набубнявіли яскраво-червоним вогнем. Сергій судорожно здавив гашетку, і чотири ракети рвонули до близького борту піратського корабля. Він різко потягнув штурвал на себе і свічкою злетів угору.
У наступний момент черга снарядів рівною лінією перекреслила триплекс його кабіни, вкривши картину навколишнього космосу павутиною багатошарових тріщин. Пролунав роздираючий нерви хрускіт, і на пульті керування водночас спалахнуло відразу декілька криваво-червоних сигналів. 
«Часткова розгерметизація»
«Витік атмосфери»
«Збій у керуванні»
Його штурмовик, що втратив частину броні, з пошкодженим керуванням і посіченим снарядами триплексом, втрачаючи швидкість, летів прямо, повільно обертаючись довкола своєї осі.
Перед затуманеним поглядом Сергія проплив оповитий бурою хмарою вибуху розвалений на частини корпус «Чорного Мародера», потім ця картинка зникла, і в поле зору вплив сяючий тисячами вогнів, п’ятнадцятикілометровий «Оріон».
Повітря повільно зникало через мікротріщини в простріляному триплексі, і Сергій почув приглушений гул. 
Раптом серед монотонного, схожого на шум прибою гулу пролунав далекий, схвильований голос Дейбри:
— Сергію, милий, тримайся! Я йду до тебе! Чуєш!!!
— Чую… — неслухняними губами відповів він.
Мимо промайнула темна тінь «Валькірії», і він відчув, як в обшивку його корабля впилися захвати для буксирування. 
Через п'ять хвилин два намертво зчеплених штурмовика поглинув величезний посадковий шлюз «Оріона».
По посадковій плиті до понівеченої «Валькірії» бігли люди в білих халатах, але Сергій уже нічого не бачив.
З його вух сочилася кров. Він був без свідомості.



Вересень 1998 року, місто Псков.
Остаточна редакція – червень 2005 року.

Адреса автора в Інтернет: www.Livadnyy.ru

© Оригінальний текст з сайту: lib.rus.ec
© ЗІНЧЕНКО Руслан, переклад з російської, 2010. 



