У бій за волю
Северин Володимир


«Здобудеш Українську Державу,

або згинеш в боротьбі за неї…»



У своїй новій книзі «У бій за волю» письменник-краянин Володимир Северин продовжує досліджувати тему самовідданої боротьби вояків Української Повстанської Армії за волю України проти фашизму і більшовизму. Герої творів — наші земляки.

Це ще оповідь про святу минувшину, про героїв покутської землі надто потрібні нині для виховання національних почуттів, історичної пам’яті нашої молоді.



В такий скрутний і нестабільний для України час меценатом видання цієї книжки стала вельмиповажна пані Анна Стельмах із Балтіморе (США). Низький уклін і щира дяка їй!

Щиру руку допомоги подали мені добродії Мирослав Попадюк, Володимир Карий, Емануїл Храпко, Мирослав Атаманюк.

Зичу щастя і добра фотографу-монтажисту Володимиру Пальоному і всім поліграфістам, які трудилися над книгою.



© Северин В.Д. 1995



ЗА ТЕБЕ, УКРАЇНО



До читача надходить нова книга Володимира Северина «У бій за волю». Наш письменник-краянин продовжує досліджувати відому йому тему — самовіддану боротьбу вояків Української Повстанської Армії за воло України. Герої творів - побратими автора, люди щедрої душі, незламні і самовіддані в досягненні високої цілі. Переконливістю і художньою довершеністю повіває від усіх новел та нарисів В.Северина. Бо в них — документальна сповідь про нашу святу минувщину, про героїв нашої покутської землі. Бо час — добре міряє, а надто добре зважує.

Люди, які писали особливу сторінку вкраїнської історії, фарбувалися більшовицькою ідеологією найчорнішими фарбами.

І нині, на жаль, ця оцінка неоднозначна. Чому? Бо надто мало ще всі знають величні діяння вояків, їхню державницьку суть, національну велич. І покоління старших, і покоління наймолодших.

Тож літературний надбанок В.Северина дає нам щедрий матеріал для вивчення недопізнаного. Герої його творів — наші односельчани, сусіди, діти, батьки, родичі. Вони не потребують ні священницьких прокураторів, ні добротних адвокатів…

Чистота їхніх помислів і совісті, відповідальності перед народом здатні захистити себе перед нинішнім і майбутнім. Цілісність і безсмертя їхнього слова і діла, життя і подвигу беззаперечні, не викликають і йоти сумніву

Наш край у часи фашизму і більшовизму кипів і мужнів, страждав і боровся, переінакшувався світогляд і оновлювались люди. Народжувались люди-борці, люди-воїни.

«Як би не приходилось важко, яким би небезпечним не був шлях, люди йшли… Бо мусіли йти. Бо мусіли зберегти на сторінках історії України тую славу повстанськую… Йшли, щоби продовжити ту тисячолітню боротьбу за волю. Їхнім девізом було: «Краще смерть, ніж неволя!» Святими і чистими крокують зі сторінок книги Северинові герої. Дмитро Ухач з Іллінців, Василь Захарук з Ганьківців, Іван Боратинський з Зібранівки, Василь Оробець із Залуччя, Дмитро Гнідан з Княжа. А ще герої повітової наради у Вовчківцях, які трагічно загинули в день Святого Благовіщення… А ще брати Дмитро та Богдан Филипчуки, Іван Курилюк зі Стецеви, Марія Кобевко — «Сирітка», Петро Різничук – «Сулима». Велике коло героїв-борців подано в циклі новел-нарисів «Залуччя в боях». Всі вони зуміли розрізнити рідне від чужого — рідну мову, рідну пісню, рідний край, святу волю.

Особливо теплими фарбами зображений «юний месник «Івась» — Дмитрик, якого доля обдарувала любов’ю до рідного краю, який, вмираючи, востаннє обнімає свою Україну в кайдани закуту». Хлопець гине від більшовицької кулі в с. Підвисокому, обороняючись до останнього набою. Він стає справжнім прикладом нашому учнівству. Так же героїчно гине Микола Шкурган, сімнадцятирічний четар «Полтавець» із Залуччя, в якого єдине останнє бажання — обняти стареньку неньку свою.

«В руках легко тремтіла затиснута граната. Рішуче зірвав кільце. Громовим ударом пролунав вибух. Не стало надійного друга, що своєю смертю переміг смерть товаришів, — врятував друзів по зброї під звористими космацькими верхами». Такі твори потрібні нині для виховання національного духу, але їх ще надто мало маємо. Література у великому боргу перед нашою юнню. Викликає глибоку засмуту доля Марійки – «Сирітки» з одноіменної новели. Дівчина після знущань і жорстоких побоїв московськими і своїми яничарами кінчає життя самогубством, кинувшись з другого поверху чекістського будинку. У творі піднято глибокий пласт чорної людської аморальності — шпигунство, зрада, запроданство… Бо поміж людей завжди багато було строкатості: одні — борці, інші — боягузи, одні — надійні, інші — зрадливі, одні — непримиренні, інші — байдужі, одні з вірою в ідею, інші — з ідейною фальшю. Нині це явище також спостерігається. Воно було помітне в усі часи нашої історії, доводячи націю до трагізму і неволі. Хіба та нитка запроданства не тягнеться від начальника батальйону «ястребків» Петра Гунька, від терориста Квасняка Петра, від Романчука Михайла (Ткачишиного) з Устя?

«Свої» чужинці поміж чужих — начальників гарнізону Єрмоленка, майора П’янкова… Хоч і серед останніх є совісніші і співчуваючі. Таким виступає лікар Філатов у новелі «Два тижні в пеклі». І гордість і біль – такою антитезою просякнута книга.

«Народе мій! Я безмежно гордий, що народився твоїм сином… Я гордий, що ненька дала мені імення Українець! Але зараз я гірко плачу… Плачу над твоєю недолею, над Твоєю національною малосвідомістю, над Твоїм зубожілим до болю національним почуттям… Я плачу, бо Ти так скоро забув за ті страхіття, що переніс Ти при тій пекельній системі… Кров, смерть, катівні, тюрми, сибірські концтабори… Розстріли… Неволя…»

/«В полоні зради»/

В.Северин вміло торкається проблеми батьків і дітей, а одночасно проблеми наступності і родинної цільності. Не осуд синівського діла, а подесятиренна любов переповнює батьківську душу.

Мойсюк Іван згорав над розп’ятим тілом єдиного сина. А коли віз його за наказом енкаведистів до міста, скам’янілим серцем виповідав до своїх конят: «Ходіт, нєбожєта, та й везіт го, бо я вже нічого не годен… Послужіт ще раз свому ґазді… Везіт го на вічний спокій… Там вже не буде ні болізни, ні печали… Везіт помаленько, абисте не збудили го…».

/«… Там смерть гуляла з москалями»/

А старенька Филипчучка, вивезена до далекого Сибіру за своїх дітей, додавала боляче і гнівно: «… Матінко Божа! Де мої сини? Чому ж так рано пішли з цього світу? Чому?.. О, Україно, о люба ненько, як Ти дорого коштуєш!..» Для підсилення материнської розпуки автор вишукує цікаві деталі, аби показати незбагненний батьківський біль всього сущого, живого, а одночасно — дикість винуватців звершеного.

«… Машина везла їх у район, щоби ще раз насміятися з святого праху героїв. … З-за городів вибіг Кудлай. Він обережно принюхувався до машини і, прочуваючи горе, тужливо заскімлів. В сумних і розумних очах тварини тремтіли сльози. Він довго біг за машиною, біг востаннє, біг аж поки не впав мертвий на землю…».

/«І впала на землю ніч»/

Своїми творами В. Северин спростовує твердження «червоних філософів» про якусь надприродню жорстокість вояків-повстанців. Василь Оробець (Богун) який і мухи даремно не вб’є, так оповідає коханій Наталі: «…Найперше, ми також люди, як і всі — з таким серцем і душею, з такими ж святими почуттями любові, людської доброти…». Якби ми в таких нелюдських умовах були чекістами, то вистріляли б уже півсвіту. Ми виносимо суворі вироки хіба в крайніх випадках» … Згодом з першим несмілим юначим поцілунком дівочого личка гине Богун лютневого ранку після доносу і зради. Останній патрон залишив для себе, та побратимів таки порятував від «чорної мітли».

Воля України дорога всім. З циклу образків. «… До тебе, Україно, по-вертаємо» цікаво просліджено життя краян Михайла й Марії, які в ми-нувшину як Стефаників Іван Дідух, відправляються в невідомий світ по щастя. Спливли літа і десятиліття. В далеких краях наші земляки відчули себе людьми, стали на ноги і зажили в добробуті. І ось життєва стежина знову веде героїв до вітцівських рідних порогів, бо Україна стала незалежною, бо… «Дзвони гуділи, дзвони будили, дзвони всьому світу оповіщали: — Воля! Воля! Воля!

Окреме слово хочеться сказати про поетичний доробок В.Северина, поміщений у книзі. Ці твори переважно з минулих літ, з місця заслання. Абезь, Інта, Воркута, Мордовія. Тож і тематичність їх своєрідна.

У нещадній скруті автора надихає Великий Кобзар. Шевченкова дума і пісня щедро впливає на душі всіх нас. І це закономірно, і це цілющо, і кожен по-своєму до цього повинен тягнутись.



«Не залишай, рідна доле,

Мене сиротою,

Не залишай на чужині

З долею чужою.

Не залишай, бо вже «косар»

«Грається» косою…

Хто зариє прах зболілий

У тайзі зимою?»

/«Думо моя»/



По-Шевченківськи народнопісенно звучать рядки:



«На калині соловейко

В сопілоньку грає,

Чеше дівча русу косу,

Пісеньку співає…»

/«На калині соловейко»/



Ліричним пафосом, ніжним материнським теплом і засмутою пройняті твори «Мати» і «Циганка». Художньо-зображувальний арсенал творів В.Северина відзначається щедрістю і яскравістю. Різнобарвна мова героїв, хвилюючі ліричні відступи, запам’ятовується публіцистичність викладу і метафоричність художніх засобів. Чистотою і неординарністю повіває від пейзажних знахідок автора: «Січень понастромлював на лисі вершини Магури і Піп-Івана сліпучо білі снігові шапки і щільно окутав холодним пухом переліски…»

«…І ніч червоною шулікою впала на сонні тіла юнацькі… То були три останні сальви на Заболотівщині, що відійшли у вічність…» «Зі сходу насувалися зловіщі чорні хмари. Блискавиці шматували на клапті темну запону ночі…» «…Чумацький шлях купав у молочному тумані ранні зорі. Нічка дрімала ще на втомлених грудях землі…»

Безперечно, що все ідеальне є відносним. То ж в творчій манері автора є резерв для удосконалення. І він, звісно, буде використовуватися в подальшій праці. Варто взятися автору за більш ширше епічне полотно для висвітлення важливої теми. Поміж тим друга книга Володимира Северина яскраво засвід-чила про його творче зростання. Розширено тематичність, ідейну спрямо-ваність, художню образність, жанрову приналежність, публіцистичність. По-новому зазвучала історія нашого краю, життєпис воїнів-повстанців, які нині обелісками шикуються на розкішних майданах сіл. Тут дідусі і бабусі передають своїм синам і онукам естафету героїзму і любові до України.

«…Андрійку, сину, осьдечки… І провела по холодному, як смерть граніту. З гірким болем гладила… Гладила, як колись чорні з синявою Іванкові кучері й… мовчала. На гладку поверхню каменю золотими рядками злягли імена героїв. І першим з них було ім’я її мужа… Стояла з сином на вранішному вітрі, а сльози радості текли по колись вродливому обличчі…»

Книга нашого краянина надто злободенна і повсюдно знайде свого щирого читача. І, найперше, школа повинна її взяти до свого виховного арсеналу.



Мирослав ПОПАДЮК,

голова районного товариства «Просвіта»,

завідувач районного відділу освіти



Не дозволиш нікому сплямити

слави, ні честі Твоєї Нації



МОЛИТВА ВОЇНА УПА



Україно, свята мати героїв,

Зайди до серця мого, —

Прилинь бурею кавказьких вітрів,

Шумом карпатських ручаїв,

Славою боїв батька Хмеля,

Тріумфом і гуком гармат революції,

Радісним гомоном Софійських дзвонів.

Нехай душа моя в тобі відродиться,

Славою твоєю опроміниться.

Бо ти, пресвята, все моє життя,

Ти — все моє щастя.



ДЕКАЛОГ

(Десять найосновніших заповідей воїна УПА)



Я дух одвічної стихії, що зберіг тебе від татарської потопи і поставив на грані двох світів творити нове життя:



1. Здобудеш Українську Державу, або згинеш в боротьбі за Неї.

2. Не дозволиш нікому сплямити слави, ні честі Твоєї Нації.

3. Пам’ятай про великі дні наших Визвольних змагань.

4. Будь гордий того, що Ти є спадкоємцем боротьби за славу Володимирового Тризуба.

5. Пімсти смерть Великих Лицарів.

6. Про справу не говори з ким можна, а з тим, з ким треба.

7. Не завагаєшся виконати найнебезпечнішого чину, якщо цього вимагатиме добро справи.

8. Ненавистю і безоглядною боротьбою прийматимеш ворогів Твоєї Нації.

9. Ні прозьби, ні грозьби, ні тортури, ні смерть не приневолять Тебе виявити тайни.

10. Змагатимеш до могутності, слави і багацтва Української Держави.



З програми УПА



(Літопис УПА)



УПА БОРЕТЬСЯ ЗА:



1. Українську Самостійну Державу, щоб кожна нація жила вільним життям у своїй державі.

2. УПА бореться проти імперіалістів та імперій, бо в них один пануючий народ поневолює і визискує інші народи.

3. УПА бореться проти імперіалістичних і фашистсько-націонал-соціалістичних програм, бо вони є знаряддям завойовницької політики імперіалістів.

4. УПА проти того, щоб один народ «визволяв» інші народи, бо за цими лукавими словами криється огидний зміст і — поневолення.

5. УПА за повне визволення українського народу з-під більшовицького ярма, за побудову УССД без поміщиків, більшовицьких комісарів, енкаведистів та партійних паразитів.

6. Найвищий обов’язок Української Держави — інтереси народу, не витрачаючи часу та коштів на творення апарату гноблення, — за справедливий соціальний лад та культурне піднесення народу.

7. За знищення більшовицької експлуататорсько-кріпацької системи в сільському господарстві. За допуск індивідуального і колективного користування землею (за волею селян).

8. За те, щоб велика промисловість була національно-державною, а дрібна — кооперативно-громадською власністю.

9. За участь робітників у керівництві заводами, за фаховий, а не комісарсько-партійний принцип у керівництві.

10. За загальний 8-й годинний робочий день, з вільною і понаднормовою працею з окремою платою.

11. За справедливу оплату праці, необхідною для забезпечення матеріальних і духовних потреб цілої сім’ї (з дивідендами та преміями).

12. За вільну працю, вільний вибір професії.

13. За свободу профспілок. За знищення стахановщини, соцзмагань та інших способів експлуатації працюючих.

14. За вільне ремесло, за добровільне об’єднання ремісників в артілі, та право на індивідуальну працю з вільним розпорядженням власного заробітку.

15. За державну організацію великої торгівлі, за громадсько-кооперативну дрібну торгівлю, приватну торгівлю та за вільні базари.

16. За повну рівність жінки з чоловіком у всіх громадських правах та обов’язках (навчання, фізично легка праця), за державну охорону материнства (з додатковою оплатою на утримання жінки і дітей).

17. За обов’язкове середнє навчання. За піднесення освіти шляхом мережі шкіл, бібліотек, музеїв, кіно, театрів, тощо.

18. За поширення вищого і фахового шкільництва для всіх ділянок життя.

19. За вільний доступ молоді до всіх вищих навчальних закладів. Забезпечення студентів стипендіями, харчами, помешканням.

20. За всебічний розвиток молодого покоління – моральний, розумовий та фізичний. За вільний доступ до всіх наукових та культурних надбань людства.

21. За пошану до праці інтелігенції.

22. За повне забезпечення всіх працюючих на старість та на випадок хвороби чи каліцтва.

23. За широке впровадження охорони народного здоров’я, за поширення сітки лікарень, санаторій, курортів. За право працюючих на безплатне користування всіма закладами охорони здоров’я.

24. За особливу державну опіку над дітьми і молоддю, за поширення сітки дитячих ясел, садків, санаторій, таборів відпочинку.

25. За свободу друку, слова, думки, переконань, віри і світогляду. Проти насаджування суспільності світоглядних доктрин і догм.

26. За вільне визнання і виконання культів, що не суперечать громадській моралі.

27. За відокремлення церковних організацій від держави.

28. За культурні взаємини з другими народами, за право виїзду громадян за кордон для навчання, лікування, та пізнання життя і культурних надбань других народів.

29. За повне право національних меншостей плекати свою власну національну культуру.

30. За рівність усіх громадян України, незалежно від їх національності державних та громадських правах і обов’язках, за рівне право на заробіток і відпочинок.

31. За вільну Українську по формі і змісту культуру, за героїчну духовність, високу мораль, за громадську солідарність, дружбу та дисципліну.



Серпень, 1943 р.



Присяга воїна УПА

(затверджена УГВР і введена наказом-7 з 19.7.44 р.)



Я, воїн Української Повстанчої Армії, взявши в руки зброю, урочисто клянусь своєю честю і совістю перед Великим Народом Українським, перед Святою Землею Українською, перед пролитою кров’ю усіх Найкращих Синів України та перед найвищим Політичним Проводом Народу Українського:

Боротись за повне визволення всіх українських земель і українського народу від загарбників та здобути Українську Самостійну Соборну Державу. В цій боротьбі не пожалію ні крові, ні життя і буду битись до останнього віддиху і остаточної перемоги над усіма ворогами України.

Буду мужнім, відважним і хоробрим у бою та нещадним до ворогів землі української.

Буду чесним, дисциплінованим і революційно-пильним воїном.

Буду виконувати всі накази зверхників.

Суворо зберігатиму військову і державну таємницю.

Буду гідним побратимом у бою та в бойовому життю всім своїм товаришам по зброї.

Коли я порушу, або відступлю від цієї присяги, то хай мене покарає суворий закон Української Національної Революції і спаде на мене зневага Українського Народу.



МАРШ УКРАЇНСЬКИХ НАЦІОНАЛІСТІВ



Зродились ми великої години

З пожеж війни і з полум’я вогнів,

Плекав нас біль по втраті України,

Кормив нас гніт і гнів на ворогів.



І ось ідемо в бою життєвому

Тверді, міцні, незламні мов граніт,

Бо плач не дав свободи ще нікому,

А хто борець, той здобуває світ.



Не хочемо ні слави, ні заплати,

Заплатою нам розкіш боротьби,

Солодше нам у бою умирати,

Як жити в путах, мов німі раби.



Доволі нам руїни і незгоди,

Не сміє брат на брата йти у бій,

Під синьо-жовтим прапором свободи

З’єднаєм весь великий народ свій.



Велику Правду для усіх єдину

Наш гордий клич народові несе:

Батьківщині будь вірний до загину,

Нам Україна вище понад все!



Веде нас в бій борців упавших слава,

Для нас закон найвищий та наказ:

Соборна Українська Держава

Вільна, міцна, від Тиси по Кавказ!



Пімсти смерть Великих Лицарів



ТАМ СМЕРТЬ ГУЛЯЛА З МОСКАЛЯМИ



Повноводим березнем спливав 1943-й рік. Крига скресла, але ще де-не-де її холодні окрайці погойдувалися-кружляли на гребені помутнілих заводей, скаламучених річок. В повітрі пахло розталою прозяблою весною. Микола промерз, хоч у вагоні було нехолодно. Думки народжувалися, різко сперечалися і, нарешті, спліталися в тугий вузол його майбуття, набубнявілий віночок його долі, Миколі виповнився дев’ятнадцятий рік. Молодість буяла в кожній жилці атлетичної статури, — кучеряве темне волосся випрямилося густим чубом непокори, карі очі владно випромінювані іскру вірності, щирості і рішучості. Лиш ціпко окреслені уста видавали назовні нервову напругу думки, буття.

Свою дорогу, свій шлях уже вибрав. Ще змалечку зваблювала його невільнича доля Отчого Краю, гірка доля українського народу. Прищеплена з дитинства школою, а пізніше просвітніми гуртками «Скала», «Сокіл», неопалима любов до всього свого повсякчас живила вічним соком рідної землі і серце, і душу і живу пам’ять юнака.

– То чо ж бим мав відцуратися від себе самого, від своїх пращурів, що дали мені життя, такий чудовий Край?.. Чом?! Чом би мав працювати на ворога?!

Аж здригнувся… оглянувся, чи хто не підслухав думки… В сусідньому відсіку надто розв’язано вели себе кілька сп’янілих підофіцерів. Вони безцеремонно витягнулися на сидіннях і безборонно викурювали один за одним солдатський пайок. Дим зависав на полицях і проходах задушливим гірким смородом. В кутках на підлозі скромно товпився чималий гурт сільських жіночок з бесагами на плечах. Вони торгували цибулею, тютюном. Торгували щоби вижити, бо рік видався зголоднілим. Микола глянув на чужинців, що почували себе вже непрошеними господарями нашої землі. І серце стислося з досади і болю. Рука мимоволі потягнулася до кобури. Та на щастя вчасно опам’ятався. Провів рукою, ніби поправляючи пояс, стріпнув з поліцейської форми порох, з форми учасника української поліції, якою прикривав свої думки, свою ідею. Мав направлення на курси підвищення по спецкваліфікації у Львові.

Але німецька мілітарна машина вже задихалася, — ворог відступав по всьому фронту.

Микола перевів подих… Наступала відповідальна пора, — час боротьби двох світів, двобій яких необхідно було використати на користь становлення і відбудови самостійної України. А для цього потрібна була потуга, велика військова сила, зброя, — потрібне було українське військо. І це військо вже формувалося в лісах Волині, в густих заростях вічнозелених Карпат. Створювалася Українська Повстанча Армія.

… Микола вночі терміново повернувся зі Львова.

— Батьку, рідний, вислухай мене. Гітлерівська машина смерті вже вийшла з ладу. Всі шляхи забиті втікачами. Машини, фіри, брички, на конях, мулах, навіть пішки, — все йде, все втікає перед страхом не меншої небезпеки — небезпеки червоної, небезпеки терору, геноциду, небезпеки вічної муки і нелюдських страждань. Встанем, батьку, на клич України за нашу волю, за нашу незалежність!

Не сказав ні слова, бо що ж можна говорити, коли Україна розп’ята на хрест, коли тільки чорні круки справляють свою поминальну тризну на цьому колючому розп’ятті, коли суворі тіні великомучеників кличуть нас до звитяги?!..

Вночі запрягли коні, тихо попрощалися з найдорожчими і безшумно виїхали в безкраю невідомість…



*

До місяця батько повернувся з кіньми додому. Хворі ноги не змогли витримати тої нелюдської безвимірної напруги щонічних 15-20-ти кілометрових переходів.



*

В Карпатах Микола воював в УПА в сотні тактичного відтинку друга дитинства Андрусяка Василька. Під кличкою «Мойсей» пройшов великим шляхом боротьби з новими ворогами України — з червоною більшовицькою сатанинською системою. В шалених боях гартувалася душа і тіло молодого месника. Не один раз дивився смерті в вічі, не один раз ходив по лезі гострого меча — така вже жорстока доля всіх лицарів в боротьбі за волю. Не один раз ранений в крові і болоті лежав без пам’яті по кілька днів, але Господь милував… Добрі і щирі руки дівчат санітарок УПА знаходили і повертали до життя молоде здорове тіло. І далі в бій за волю, за щастя, за Рідний Край.

В 1945-му році, коли Українська Повстанча Армія змушена була зійти в підпілля, «Мойсей» був направлений на Буковинський терен для продовження підпільно-революційної діяльності. В останній час кінця 1946-го року Микола очолив боївку, яка базувалася в “Н”-ному постої Буковинського лісу.

Запасну криївку виготовили з батьками удома в стодолі. Боївка була дуже активною. При підтримці сусідніх боївок, бойових спецгруп, хлопці ліквідовували осередки «истребительних батальонов», добряче засмикували відділи НКВС, і якщо виникала нагальна потреба, виконували надзвичайні акції — атентати.

Та поступово вичерпувалися сили повстанців, помітно зменшувалась кількість учасників підпілля. Та найголовніше, що стискало душу і свідомість, — це втрата надії на Західні Країни — США, Англію, Францію, які розійшлися мирно на поділі Німеччини. Отже перед ОУН і УПА постала жорстока дійсність — неволя без кінця і краю, сваволя деспотизму, повне винищення українського народу як нації. І на всі віки, щоби і знаку від неї не залишилося…

Важкий був час. Не відповідаючи перед обдуреним світом за найбрудніші наслідки своєї кривавої роботи, більшовицька орда кинула всі сили на придушення національно-визвольних рухів окупованих народів Східної Європи, особливо України. Дощенту прочісувалися ліси, шалені масовані облави розбивали по селах цілі будівлі, підвали, печі. Червоною чумою розривала вічно голодна Москва закуту і обкрадену Україну. Розривала давно висипані і освячені козацькі могили, ламала, виривала і розтоптувала хрести на могилах Січових Стрільців, скидала в глибокі провалля, яри і під мости трупи борців за волю знедоленого краю нашого… Скидала просто на розшматування хижому звіру. В той найчорніший для України час «Мойсей» вивів вцілілу боївку на лісову галявину.

— Друзі! Настала пора розділитися на ще менші одиниці. Може так комусь усміхнеться доля, може хтось з нас ще залишиться живий, то колись розповідатиме онукам нашим живим і ненародженим ще про визвольну боротьбу нашого народу за свою свободу. Хай розкаже правдиву історію поневоленої великої нації, щоби вона не зникла, не згоріла як згоріла і зникла без сліду в полум’ї жорстоких воєн колись могутня держава Хозар, як згоріли великі племена печенігів і половців, як зникла безкрая імперія дикого Чінгіз-хана та його онука Батия.

І бережіться зради, друзі мої, бо Москва підкупом і зрадою обсотала вже півсвіту. Стережіться зради, вірні мої побратими, і чекайте. Коли виникне потреба, я знайду вас. Час і місце зустрічі визначений. Микола, як завжди, обняв хлопців. Сльози клубком здавили горло. Але втримався, бо ж ніхто не повинен бачити сльози воїна.

— Дякую вам, орли нескорені мої, за вірність, за щире побратимство в ім’я свободи, в ім’я справедливості. Ідіть, хай благословить вас Пречиста Мати Божа… Слава Україні!

— Героям слава! — Злетіло враз притишене з вірних і зболених юнацьких грудей. Всі виструнчилися. Хвилина урочистого мовчання. І всі розійшлися в темну ніч… І хто зна, чи зійдуться ще їхні перехресні колись підпільні стежки?… Хто зна?… Микола ще стояв. Стояв як привид, як гранітна скеля, що витримала на собі пекельні удари скаженої стихії. Думки рвалися, падали і розбивалися на гострому підніжжю жорстокої долі воїна УПА. Куца весняна нічка сушила до місяця виполоскані в досвітньому тумані і порозвішувані по цілому небосхилу зоряні нарцизи. Раптом, якось ненароком, зірвалася з небесної прищепки одна квітка і, покинувши далекі світи, приземлилася білосніжним відблиском на гаряче і зажурене обличчя Миколи. Він різко здригнувся, оглянувся. На галявині вже не було нікого. Поволі повернувся до лісу. Він обережно і зосереджено ішов до запасної криївки.

Ще кілька разів темними ночами виходив Микола з автоматом в руках до лісу. Часто встрявав сам у бій з невеликими групами ворога. Не витримувала безстрашна душа воїна без бою. Не сила було знести як ворог висисав з рідної землі останні краплі ще теплої крові. Не зміг… Було повертався з дощенту обгризеною кулями сірою шинеллю, та смерть чомусь остерігалася воїна… Та зрада… Підла зрада!!.. Хто продав тебе, друже хто?! Хто потамує біль родини, друзів? Хто ?!.. Де ж ти, зраднику? Де ж ти?!

Весна в квітні 1947-го року була теплою, хоч дещо слізливою — злегка моросіла мжичка. Микола повернувся досвітком. Знесилений, ледве переставляв ноги. Прискіпливо оглянувся довкола. Зосередженим поглядом просвердлював темряву. Та нічого підозрілого не виявив, все ніби стояло на своєму місці. Сестра подала йому грипс. Це була записка проводу. В зазначений час вийти на зв’язок з проводом СБ. Повільно склав грипс і непомітно опустився в криївку. Попросив Катрусю надійно замаскувати вхід і без поважної причини не турбувати. Ще стало сил помитися і сотворити молитву. Майже сонним рухом спалив записку і розтер попіл по долівці.

… Чорним покривалом опустилися важкі повіки… Поступово кудись провалювався… Вставав, і знову провалювався… Нараз з густого болотного місива виповзла величезна змія і обвила могутніми кільцями ноги. Микола хотів крикнути, але не зміг — спазми душили горло… Поступово потвора піднялася на рівень очей і втупилася в нього скованим льодяним поглядом. Кілька хвилин вона довбала кинджальним блиском обличчя хлопця, ніби вибирала точку для смертного удару… Раптом відкрилася зловісна паща і два отруйні зуби ворога впилися в шию юнака…

Микола блискавично зірвався з постелі. Замок автомата був зведений. Ще сонне тіло опералось, а думка працювала вже чітко. 3 відкритої навстіж криївки світився день. І в цьому проміжку скупого світла побачив над собою насмерть зблідлу і заплакану сестру.



*

Десь між десятою і одинацятою дня велика група НКВС оточила все господарство Мойсюка Івана. Подвір’я, садок, город строго контролювалися солдатами. Батько спозаранку поїхав у млин. Дома залишилась тільки сестра Катруся.

— Де бункер?! Нагло наступав на дівчину офіцер. — Де?!

І бив в обличчя, прикладом автомата в груди, спину. Падала від ударів. Та знову піднімали, знову били… Били без серця, без жалю… — Не знаю… Однотонно шепотіли вже лиш криваві уста. — Не знаю…

Після формального обшуку подвір’я, група прожогом кинулася до стодоли, просто до замаскованого входу в криївку. Спереду насильно волокли сестру, — вони прикривалися її тілом неначе щитом. Вхід відкрили самі. Чорний отвір хмуро мовчав…

— Скільки їх?! Товк головою в стовп.

— Скільки?! Говори!! Чуєш?… Говори!! Залізною хваткою здавив горло.

— Не знаю… Ледве чутно…

— Лізь о отвір!! Перекажи, хай здається. Хай викине зброю і вилізе. Ми даруємо йому життя, а якщо буде з нами, то, може, і воля. Чуєш? Лізь!! І заштовхали Катрусю силою в криївку. Кілька секунд стояла німою пусткою над змученим тілом. В голові закружляли обпечені думки…

— Що буде… Що?! І в безтямі заціпеніла…

Микола блискавично встав, затиснув в руках автомат.

— Що там?!

— Кольцю, я… мене післали… пропонують здатися… дарують життя…

— Їх багато?

— Так. Ціле подвір’я.

— Отже про втечу не може бути й мови. Відбиватися не можна, — загине сестра… Жаль… Жаль, що не можу в прямому бою зійтися з ворогами… Всі поховалися… Боягузи… Затиснув зуби, аж хруснуло в жовнах… Боягузи!!

Не розтягував свою приреченість. Не дав вихлюпнутися слабості, зрадливим в таку мить слабохарактерним роздумам.

— Касунько, мила, прости мене… і батьки хай простять… в останній раз… Поцілуй їх в ім’я моє… Раптом дужим рухом обняв сестру. Гаряче обцілував і ривком відсторонив від себе. Зведений автомат приклав під бороду. Лиш бліді уста прошепотіли… «За тебе, Україно!» …

… Вистрілу не почула. Лиш в божевільній тиші спалахнув на мить вузький снопик вогню… і все… Усе…

Через силу прийшла до пам’яті. На землі лежало ще тепле тіло. Голова була розтрощена чергою куль. Кров сполошила всю долівку. Розбита, в якомусь душевному сп’янінні вийшла на верх. «Як звірі кинулись до мене вороги. Та я вже не мала страху. Мені вже було все байдуже…»

— Хто там ще є?!

— Більше нікого. Не повірили. Затрутили в отвір сусіду для уточнення. Той повторив те ж. Тоді аж витягли пасами труп з ями і, як нелюди, кинули його на подвір’ї. Старенького батька ще не було вдома, він нічого не знав. Коли здалеку побачив біля воріт багато людей, тривожно забилося серце. Думки, як стая голубів від шуліки, розлетілися навсебіч. Кров ударила в скроні, нарешті зрозумів усе… Ноги підігнулись, руки якось обм’якли, обличчя перекосилось від пекучого болю…

— Синку… Синочку мій!!… Закрив його своїм тілом.

— Не дам! Не дам!!… Дитино моя…

Від різких ударів шомпола зсунувся на землю. Лиш скраплені болючим відчаєм старечі уста шепотіли: «Синку… Синочку мій… Не дам… Не дам…» Тирани копали, били до нестями. Та старенький не чув нічого… Він бачив тільки розп’ятий образ єдиного сина… Насилу відірвали, відлили водою. Наказали запрягати коней. Запрягав — як кров з серця…

— Іди, Буланчику, йди, небоже… Ходи, Цигане… Ходіт, нєбожєта, тай везіт го, бо я вже нічо не годен… Послужіть ще раз свому ґазді… Мой, не дивиси так на мене, Цигани, своїми чорними свердликами… Не дивиси, ни ріж мі живого… Аді видиш, там кров, там смерть лиш недавно гуляла з маскалями…

Коні форкали, стригли нашорошено вухами.

— Визіт го на вічний спокій… Там вже ни буде ні болізні, ні печали… Визіт помаленько, абисте ни збудили го… Абисти ни збудили…

Чуєш, Буланчику?… Абисти ни збудили…

Вороги дозволили повести тіло в трупарню. Поховання на кладовищі строго заборонили. «Труп закопати в яру, в бур’янах, на безлюднім пустирі!» Але старенька бабка Катерина на свій страх вночі винесла холодне вже тіло онука і потаємно похоронила по-людському, на кладовищі в головах надгробка своїх батьків. Там буде спочивати овієне славою у віках стражденне тіло ще одного героя України, що віддав життя за її волю, за її незалежність.



*

Старого батька і сестру Катерину того дня арештували. Поскільки сестра взяла всю провину за брата на себе, то з часом батька відпустили на волю. Через два місяці Катерину перевезли на допити в Коломию. Майже рік відбула там на слідстві. Допити супроводжувалися нещадними побоями, моральними і фізичними катуваннями. Кілька разів відбувала по місяцю в мокрому карцері. Але більше нічого не змогли варвари витиснути з того виснаженого тіла! Слідством встановлено, що провина Катерини не виходила за межі звичайної матеріальної допомоги братові. А тому майже через рік Катерину відпустили на волю з цілорічним мельдуванням в нелюдських застінках НКВС.



І ВПАЛА НА ЗЕМЛЮ НІЧ



Присвячено героям УПА братам

Дмитрові та Богданові Филипчукам

та Івану Курилюку.

Стецева, 1950-51 рр.



Згорблена тінь якось несміло виткнулась з-за тину. Наче прив’язана, не відходила від господаря ні на крок. Була мовчазна, насторожена. Вона вслухалася в тишу, тваринним відчуттям пронюхувала простір. Десь далеко все слабше гуркотів грім. Повітря після короткого дощу пахло садами, полем і небом. Голубий небозвід набирав жовтогарячого кольору. Сонце, як млинове коло, впірнуло за горбатий виднокіл села. Поспішно сприснуло ще кілька останніх променів на дбайливо вибілені хатки з солом’яними капелюхами, що нависли товстими крисами на невеликі розмальовані вікна. Крадькома вбігли на подвір’я сутінки. Вони були ще сірі, якісь невиразні, замружені. Непомітно нічка впеленала срібно-чорним туманом село.

Люди поверталися втомлені з полів. На плечах видзенькували одна до одної добре випечені на ковальських горнилах сталеві сапки. В руках погойдувалися порожні гарчики з-під води і помарнілі за день обідні клунки.

Молода ще сім’я Мардаревичів втомлено підсіла на лавку біля криниці. Свіжа вода пахла живицею, вселяла бадьорість, втоляла спрагу. Варвара і Сильверко пили досхочу. Раптом занепокоївся Кудлай, але відчувши давно знайомий і такий близький запах, заспокоївся. Богдан обняв вірного друга, а той з радості лизав йому руки.

— Цс-с-с, Варварко, це я. — Богдан змучено опустився на землю, дав умовний знак. Стиха підійшов найвірніший друг в боях Іван. І зав’язалась тиха розмова. Хлопці розповідали про бачене і пережите, чекаючи водночас щирої поради в рідних.

— Вибач, що так несподівано. В горах повальні облави. Більшовики кинули всі сили на придушення повстанських військ. УПА змушена зійти в підпілля і формувати структури — боївки.

Так легше вижити, легше продовжувати збройну боротьбу	.

— А може, в горах, Богданку, безпечніше?

— Ні, Сильверку. Більшовики не пожаліють нічого, щоб стерти нас з лиця землі. Ми стоїмо їм поперек горла. Наша боротьба перекреслює всі їхні плани створення всесвітнього псевдокомуністичного простору. Вона є гарантією, що Україна ніколи не буде рабою.

— Так, рідний наш, ми віримо вам, ми надіємося. Ми все віддали б за нашу перемогу. Але світова політика змирилася з існуванням комуністичної імперії і не видно зрушень на швидкий переворот. А тим часом наші сили зменшуються… Окремі люди зневірюються. Більшовики насильно засновують колгоспи. Кращих ґаздів вивозять в Сибір, арештовують кращі кадри освітян, інтелігенції. Катастрофічно зменшують викладання в школах української, збільшуючи кількість уроків російської мови. Масово йде переселення росіян — «спеціалістів» в Україну. Створюється жахливе життя корінному населенню, щоби легше було переселити їх в Амурську область, на «Зелений Клин». Поступово, але вперто нагнітається пряме і повне винищення української нації. А ті рештки, яким поки-що дозволено виживати, так застрахані і принижені, що не створюють більшовикам великої небезпеки. Вони – раби. Ми все, Сильверку, розуміємо. Ми вивчаємо історію і географію України, ми вивчаємо історію сусідніх країн, політику, психологію народу. Ми далеко не фанатики. Наша боротьба необхідна, щоби продовжити поступ за волю нації, щоби поставити український народ на рівень світової цивілізації, щоби продовжити велику і сумну історію України.

Надто дорога вона, Богданку, — тужила сестра.

— Так, сестричко, тільки велика любов до України і жаль її доброго й героїчного, але все-таки малосвідомого народу породжує чималі жертви. Зрада… Зрада, Сильверку, нас найбільше нищить. А зрада породжується тією ж несвідомістю народу…

— Боже, скільки треба свідомих людей, щоби змогли переконати, навчити одну несвідому людину… з гірким розчаруванням промовила сестра.

— Яка це титанічна праця!… — важко задумався Сильверко.

— Так, дорогий, праця велика. І нічого не поробиш, бо хто ж винен в нашій несвідомості?… Частково й ми самі… А тепер, сестричко, нагодуй нас, бо ми вже другий день і ріски в роті не мали. Зробили великий перехід пішки аж з Карпат. Там був Великий збір вцілілої УПА…

Поїли на дворі. Темна нічка оберігала своїх дітей. Пращалися. Надавала їжі й на дорогу, бо хто зна, коли й де прийдеться підкріпитися…

— Богданку, куди зараз в ніч невідому?

— Не плач, сестричко, не всі добрі люди перевелися. А нічка нам допоможе, бо то наша третя мати. При відході я зайду до вас. Пращайте. Слава Україні!

Місяць тихцем закрався на середину неба. Була пізня година. Наталя прислухалася. Чумацький шлях купав у молочному тумані ранні зорі, нічка дрімала ще на втомлених грудях землі. Несподівано почувся приглушений звук сови. Наталя здригнулася і тінню майнула на город.

— Богданку! — припала до грудей. — Богданку, як довго!

— Наталю, Наталочко! — Міцно обняв спраглий дівочий стан.

— Богданку, доле моя, як далі мені бути? Може і я з тобою?…

— Наталю, дорогенька, наше партизанське життя не вистелене трояндами. Колосальна робота, щоденні злигодні, щохвилинне очікування смерті… В боях і переходах не раз по два-три дні не ївши. Та й для чого тобі носити тавро «бандитка»… Адже ж більшовицька мафія інакше нас не пропагує перед світом. Задумався… Мимоволі прошептали уста:



«Кажуть люди, що я вбійник,

Що я убиваю…

Я нікого ще не вбивав,

Бо сам душу маю…»

(З пісні про Кармелюка)



… Ніжно приголубив дівчину до міцних юнацьких грудей… Десь в глибині єства відчув збуджені удари серця. І злилися два серця в один удар, в один такт, в один подих… І вічності було б мало…

— Богданку, я вишила сорочечку тобі на пам’ятку. Носи на здоров’ячко…

Не зміг нічого відповісти. Не смів відкинути від себе ту велику любов, те живе натхнення щирої прив’язаності.

І в передсвітанковій тишині з милих уст тихенько злетіла пісня-надія:



«… Сухарі з водою,

Коби, серце, із тобою

На Вкраїні й далекій…»



— Наталю, рідненька, Господь бачить, як щиро я тебе люблю. В інших умовах я ні на мить не завагався б. Але зараз… Ще трішки зачекаємо. Більшовицький режим, схоже, затягується надовго і, звичайно, боротьба наша буде ще важчою. Та, напевно з непередбачуваним закінченням. Помовчав… і з гіркотою промовив: «Наталю, люба, змирися поки-що з обставинами… Старайся не потрапити в кігті ворогові, бо вони гострі, дуже гострі. Ми до кінця пронесемо свій нелегкий хрест святої боротьби за волю. Ми ніколи вже не звернемо з дороги. Наші життя назавжди належать тільки Україні».

— Богданку, і я хочу з тобою… Хочу, як ти, віддати себе тільки Україні!

— Наталочко, ти молоденька, ще встигнеш…

При першій можливості я зайду до тебе, і ми про все домовимось.

Стояли ще довго. Вже довкола геть розвиднілося. Вже мати вийшла з хати…

Тінь боязко пригнулась. Мовчки пробігла кілька метрів і впала. Людина задихалась… Знесилена, вона шукала виходу. Треба було за всяку ціну виконати наказ, і зовсім непогано було б зберегти життя, що висіло цього разу на волоску. Тому вона постаралася, найперше, заспокоїтись, набратися відваги і… чекати. На город до Наталі за жертвою не насмілилась проскочити… Зі сходу зайнялася зоря. Тінь щільніше замоталась в чорну свитину, щоби не впізнати чорноти її тіла й душі. Застигла на місці.

Поряд нечутно пройшли партизани. Аж до краю села скрадалася чорна тінь за ними. Дихала ненавистю і зрадою. День яснішав. Тінь поволі розтавала, зникала. Обтріпавши від нічної роси мокрі поли сюртука, на дорогу вийшла середніх років і росту людина. Оглядаючись, вона поспішила в напрямі Снятина…

… Ще до сходу сонця на околиці села заспішили солдати. Автомати почали промацувати чергами простір. Оточена чекістами застигла стулившись з жаху крайня хатина. Сиротами проглядали простріляні вже вікна. Не надіючись на «легку поживу», більшовики вдарили силою. Кулі прочісували все довкола. Становище повстанців ставало нестерпним. Сили були нерівні. Але загартовані в боях, безстрашні і вільні, як гірські орли, стрільці УПА не впали духом. В мить під прикриттям Богдана, Іван скочив з хати на крутий насип. Лиш кілька кроків дала орда зробити Іванові. Наскрізь зрешечений, але ще живий, він останнім зусиллям волі дотягнувся до гранати…

— Прости, Богданку, що не зміг прикрити тебе… Прости, народе мій, що так мало зробив для тебе. Прощай, Ненько рідна, прощай, Україно…

Через силу смикнув кільце гранати. Дужий вибух струсонув повітря. Богдан зрозумів, — не стало вже вірного друга… і в одну частку секунди в другому кінці хати миттєво скочив на той же насип і з усієї сили побіг. Біг через Осланку в бік буковинського лісу.

Кулі схрещувались, дзвякали з кожного боку в смертельній агонії. Але якимось чудом, якоюсь неймовірною силою Богдан ще тримався на ногах. Небагато залишилося вже до лісу — кілька десятків метрів — і все-таки бризнула кулька… Бризнула з нею і та важка доля людини, сумна доля вірного сина України.

Рана сочилася кров’ю. Сорочка прилипла до тіла… В голові на мить закрутилося, але втримався. Сильне приземкувате тіло витримало. Воля вижити заставила знову кинутись вперед. І знову біг. Кров хлюпала свіжими згустками. Ще трішки… ще… Вже близько ліс… Вороги втратили на мить жертву з поля зору. Цієї миті вистачило, щоби досягти перших кущів. Вже майже спасіння…

Та несподівано за спиною загарчав собака. З розгону дебелий вовкодав звалив зраненого юнака додолу. Зав’язалась нерівна боротьба. Правиця зовсім не слухалася. Залишилась єдина надія — граната. Лівицею здавив собаку за горло, притиснув до землі. Та сили поступово залишали тіло. Вся вишиванка була порвана на шмаття. Клаптями звисала решта одягу. Голова все частіше провалювалась в якусь яму, крутилася під ногами земля… З останніх сил вивільнив руку і в якусь мить вихопив з-за пояса гранату. На всеньке рідне поле пролунав другий вибух. Плакав зеленими листочками зранений ліс… Чорним гайворонням оточили пошматований труп нелюди… Тихо тужавіли на сонці червоними згустками рвані рани.

— … Матінко Божа! Ти віддала на смерть одного сина, а я віддаю двох… — ридала сиротою десь з Заполяр’я давно вивезена в Сибір старенька мати. — Де мої сини рідні? Чому ж так рано пішли з цього світу? Чому?!… Донечки милі, чому ви не вберегли мені синів? Чому не вберегли їх?!… О, Україно, о, нене рідна, як ти дорого коштуєш!

… Вантажна автомашина натужно плакала. Вона голосила з жалю і туги, бо навіть монголи не насміхалися над мертвими… Вороги знущалися, — і мертвим хижими руками викльовували душу…

З-поза городів вибіг Кудлай. Він обережно принюхався до машини і, прочуваючи горе, тужливо заскімлів. В сумних і розумних очах тварини тремтіли сльози. Він довго біг за машиною, біг востаннє, біг аж поки не впав мертвий на землю… Машина везла їх у район, щоби ще раз насміятися з святого праху героїв, щоби скинути самоскидом їхні стражденні холодні тіла неприкритими десь в ярах, на поталу хи-жакам, щоби і сліду по них не залишилося. Вона несла на дужих плечах святі останки великої слави України… Вона плакала, вона ридала, вона співала їм реквієм в безсмертя.

… А на городах, захована зеленню від злого світу, стояла вірою і правдою юна Наталя. Вона безтямно в сльозах пращалася з своєю любов’ю, з своєю надією…

— Богданочку, сонечко ясне, чому ти не взяв мене з собою?… На кого залишив?… На що?!.. Стояла пусткою зранена доля народу, стояла зранена доля України…

Стояла розірвана, знівечена любов… І впала на землю ніч. Довга, важка, кривава…



ПОВІТОВА НАРАДА



Всім воїнам — учасникам Великого Збору (Повітової Наради) УПА, що відбулася в с. Вовчківцях 1944 р. В пам’ять про трагічну долю всіх членів Збору в день Святого Благовіщення.



Вовчківці поринули в досвітню прохолоду життєдайної таїни. Долину Прута щільно окутав замшілою сирістю передранковий туман. Хмари насувалися десь з-за горизонту Задубрівського схилу. Важко дихаючи вологістю весняного передгроззя, народжувався день Святого Благовіщення. Великий збір повітової наради провів детальний аналіз підпільної діяльності району за рік. Виробив нові стратегічні і тактичні засади боротьби підпільних структур відповідно до стратегії і тактики більшовицької. В перспективі налагодились міжрайонні і місцеві зв’язки.

На черзі постав аналіз роботи ворожої агентурної сітки. Розширення сітки СБ і пропагандивного відділу. Поповнення ланок бойовими одиницями і керівного складу. Збори проводив повітовий військовий референт провідник «Кузьма» і повітовий провідник «Кропива». На зборах були присутні провідники структур:

1. Окружний провідник Коломийського округу «Зенко», с. Воскресінці.

2. Провідник СБ «Грізний».

3. Заступник провідника СБ «Потурченко», с. Вовчківці.

4. Військовий референт «Циган» с. Любківці.

5. Ідеологічний референт Зозулик І. — «Богдан», с. Попельники.

6. Районний провідник Гнідан Д. — «Козак», с. Княже.

7. Районовий провідник СБ Курилюк І. — «Задорожний».

8. Референт по господарству Ромашок І. — «Жовтобрюшка».

9. Провідник юнацької сітки «Ярослав — Тур», учитель, син священика, с. Залуччя.

10. Повітові боївки і провідники боївок.

Повітова нарада закінчувалась. Сонні півні навпомацьки пробуджували вдосвітню імлу, а запалений оранжевими іскрами, за край неба загорявся вже новий день.

Десь здалеку все голосніше прорізався метушливий людський гамір. Плутані російські сварки змішувалися з злісним гавкотом вівчарок. Село пробуджувалося і насторожено боязко виглядало на вулицю ще заспаними вікнами. Раптом кулеметна черга з тріском розірвала вдосвітню запону тиші. Подвір’я зі всіх сторін облягла спецгрупа «чер-воної мітли». З диким криком «АЛЛАХ — АЛЛАХ!» кидалися в бій російські ординці. Азіатсько-російська мовна псевдокультура переповнювала сільські подвір’я, непрошено й нагло вдиралася через вікна до хат. Соромом плювала в людські душі і краяла надвоє і без того зранені серця. І на саме Святе Благовіщення село було зіпхнуте у вир нещадного вогню, у вир братовбивчої війни. Худоба по стайнях ревла, пси жалібно вили, прочуваючи трупи. Люди ховалися, хто де міг, діти голосили на руках сполоханих матерів. А кулі несли руїну, кулі розсипали по селу смерть. Бій наростав, бій кипів серед села вогнем ненависті, вогнем помсти. Вогненне коло приречено звужувалось. Звужувалася з ним і надія на життя юних оборонців. Звужувалась і виривала поодинці і кидала в пазурі смерті, кидала на червоний кривавий більшовицький ешафот безстрашних лицарів-воїнів нескореної УПА.

Юнь вмирала за волю рідного Краю, за долю поневоленого народу. Один з перших, прийнявши на себе основний удар, кинувся на ворога повітовий референт ідеологічної роботи провідник «Кузьма». Дорогою ціною він відбив атаку ворога. Тим самим дав хлопцям змогу отямитися від важких перших хвилин бою, зор’єнтуватися в обстановці і організувати оборону для відходу і прикриття групи повітової наради. Обидві руки «Кузьми» були наскрізь простріляні розривними кулями. Кров стікала за пазуху, утворюючи під ним застигаючу злиплу калюжу. Зібравши останні сили, провідник звівся на ноги. Руки зовсім були паралізовані. В бойовому стовпотворінні, в пекельному вогні боротьби хлопці поступово відступали до річки. Просив добити його, щоби не датися в руки ворога. Та ніхто не насмілився підняти руку на провідника. Поступово стікаючи кров’ю, знепритомнів. В голові зривалися вибухи гранат, серії трасуючих куль. Крик і стопи поранених розпинали на частки зранене тіло і душу бувалого воїна. Лежав під тином півмертвий. Бій поволі віддалявся. Де-не-де ще подзвякували окремі вистріли, важко конали смертельно ранені боївкарі на чатах, що так же перші прийняли на себе підступний удар ворога. В напівзабутті знайшли чекісти тіло провідника «Кузьми». І на цьому закінчується його бойовий похід. Дальша доля славного провідника невідома.

… «Кропива» кидався з одного крила оборони до другого.

— Друзі! Сини України! Хто живий, в кого є ще сили, пробивайтеся в луги, за річку! Ми прикриємо ваш відступ!..

З плеча рукавом стікала кров. Ліва рука безсило опустилась донизу. Але він не покинув поля бою. Важко рвалось на куски серце з кожним упавшим в бою юнаком. Ладен був закрити собою те звіряче вбивство, ту масакрацію переважаючого ворога.

— Друже провідник, відходіть, ми закриємо вас! — Кричав у вихорі бою «Потурченко». «Циган» і молодий «Тур» обступили його і вимагали негайно відійти.

— Друзі! — перекриваючи шум запеклого бою, крикнув «Кропива».

— Я наказую! Негайно відступати всім! — востаннє показав рукою в сторону Прута. Все обличчя його було в болоті й крові. Ворожі кулі шукали жертв. Вони промацували кожний закуток, кожну щілину можливого сховку. Гранати здіймали вгору снопи глини, вогню й криваві куски людського тіла.

— Туди, за Прут! — востаннє показав рукою повітовий провідник. Він блукаючим поглядом ще раз провів уцілілі рештки Великого Збору, що під прикриттям друзів відступали за Прут. Довкола нього лежали у вічному спокої його найкращі друзі, лежало понівечене смертю ще тепле тіло Матері-України. Розкинувши руки, з усмішкою на устах лежав «Грізний». Поряд, обнявши землю руками, заснув вічним сном невідомий повстанець. Склонившись на тин, висів долілиць «Богдан». А дальше лежала майже вся боївка на чатах, яка прийняла на себе перший удар ворога. Жаль стиснув груди, сльози вмивали криваве обличчя. Вони змивали, вони тамували біль за сплюндрованим цвітом України.

— Простіть, вірні побратими мої… пращайте… — прошепотіли збілілі уста… Здоровою рукою приклав пістоль до скроні…

Більшовики з диким ревом кинулися у вільний уже отвір кільця. Вони вовками переслідували жертви. Молодий «Тур» зупинився, щоби прикрити хлопців. Під прикриттям рештки групи повстанців перейшли річку і скрилися в лугах. Ворог кинувся зі всіх сил і злобою на юнаків. Не вдержавши натиску, «Тур» приказав останнім відступати. І коли хлопці вже досягли протилежного берега, «Тур» кинувся у воду. Надіявся під водою проплисти певну віддаль, але ворожі кулі п’явками впилися в юне серце. Вороги розстрілювали з пімсти юнацьке тіло, вони злобно забавлялися ним, вони вчилися стріляти, вони дірявили його до останку, доки воно вже безболісне сплило наверх. Вистраждане тіло спливаючи, деякий час трималося на воді, востаннє пращаючись з білим світом, дорогою родиною і вірними друзями по безстрашній боротьбі за волю України.

Пройшли роки. Та не стер з лиця землі невблаганний час ту жевріючу іскорку вічного вогню, яка, то пригасаючи, то знову вибухаючи, живить осяйним полум’ям безсмертя велику історію великого народу. Не стер… Бо залишився живим свідком народ, який переніс на своїх плечах ту важку ношу болю і сліз, крові і каторги, знущань і дикого рабства, і піднявся на скрижалях правди і терпіння до вершин духовного безсмертя.

Бо залишилась живим свідком Вовчківської трагедії Марія Гудзюк. Вона, як активний учасник народного зриву 1942-1952-го років, пронесла тернистою дорогою на своїх плечах той важкий хрест на свою Голгофу. Вона з глибокою раною в серці десять років вимірювала своїми зболеними ногами мертвотно хижі сибірські простори, на кожному кроці залишаючи криваві сліди розтоптаної волі.



В ПОЛОНІ ЗРАДИ



Дорогі друзі, народе мій возлюблений!

Я безмежно гордий, що народився Твоїм сином, сином твоєї невмирущої слави. Я гордий, що ненька виплекала мене українським, найсмачнішим на світі молоком, що навчила найкращої української пісні, такої рідної-рідної милозвучної мови, що навчила любити волю і Тебе, мій народе великий. Я гордий, що вона дала мені імення Українець!

Але заразом я гірко плачу… Плачу над Твоєю недолею, над Твоєю національною малосвідомістю, над Твоїм зубожілим до болю національним почуттям, над Твоїм духовним і матеріальним майбутнім… Багато хто з вас жаліє за відмерлою навіки системою, багато тужать за «единой и недилимой…».

Народе дорогий! Я плачу, бо Ти так скоро забув за ті страхіття, що переніс Ти і твої батьки при тій пекельній системі. Кров… Смерть… Катівні… Тюрми… Сибірські концентраційні табори…

Розстріли… 25-ти-річне режимне рабство… Неволя без кінця і краю…

Ось послухай лиш, мій добрий народе, як святкували Великодні свята воїни ОУН-УПА, що боролися з тією ненаситною системою за твою волю, щоби Ти, твої діти й онуки не були більше рабами, щоб були вільними, розумними, цивілізованими і багатими людьми у своїй вільній Україні.

Майже півстоліття тому, 3-го травня 1945-го року на третій день святого Великодня на Попельниківській землі розігралася трагедія — сумна подія, що своєю жорстокістю перевершила навіть звірства татаро-монгольського поневолення.



*

Зі сходу насувалися зловіщі чорні хмари. Блискавиці шматували на клапті темну запону ночі. Накрапав дощ. Повстанці зійшли в криївку, що заховалася в хаті Каб’юка Михайла. Шість нерозлучних друзів, що поклялися на вірність Україні до загину. Сорокасемирічний Зозулик Роман (Чумак) з діда-прадіда хлібороб. Вирощував хліб і до хліба, ро-стив діток, що біленькими голівками тулилися до батькових грудей. Важкими мозолястими руками гладив дитячі голівки, духовно переливаючи в них національну свідомість, безмежну любов до Бога, до землі рідної, до чесної хліборобської праці. А було їх у нього восьмеро. І треба було бути неабияким господарем, щоби дати всім і всьому лад і порядок. Та найперше хотів їм, як кожний батько, полегшити життя, що можливе було тільки, вирвавшись з-під жорстокого чужоземного поневолення. А тому в рядах таких же безстрашних воїнів, незважаючи на вік, чималу сім’ю, став зі зброєю в руках на прю з лютими ворогами України. Спокійний, зрівноважений, він, як добрий господар, дбав про своє нове знаряддя — про зброю, щоби не відказала в бою, щоби змітала ворожу зграю з рідних безкраїх полів, а їм приносила перемогу.

Поряд сидів у задумі ще молодий, близький сусід Карп’юк Михайло (Блискавичний). Безстрашний в бою, розумний і надто швидкий у щоденній підпільній діяльності, він сидів зараз зосереджений над загадкою останніх днів…

— Щось не так все йде, як колись… Чому ми якісь скуті в підпільній діяльності?… Все паде з рук, все ламається?… Чому?! Перебирав у пам’яті все. Останні події наводили на сумні роздуми.

— Невже між своїми є ворог?! Ні! Ні! Не може бути!! Відганяв від себе чорні думки, що сараною обсіли голову.

Зозулик Мирослав (Гонта) і Кусяк Дмитро (?) ще зовсім юні бійці про щось также перешіптувались. Вони ще мало усвідомлювали життя, тим більше, таке відповідальне, таке важке, повне небезпек, щоби усвідомити присутність свого, домашнього ворога. Слово «зрада» не вміщувалось ще в прямі і такі невинні молоді серця, свідомість.

І Зозулик Йосафат (Чорнота). Весь в тривозі, весь в роздумах, аналізі.

— Провали так чітко спланованих операцій, арешти нічим не запідозрених друзів на волі і вдалі засідки воєнного гарнізону… Хто?… Хто?… Невже свої, друзі, що серцем поклялися на проллятій українській крові боронити Рідний Край від ворога, або вмерти за його волю?!… Звичайно, малі підозри виникали давно, і завжди умовний жереб падав на «Помсту».

— Але ж він не може! Не може!! Він свій, друг, рідна кров!! Гасив жевріючий вуглик здогадки Чорнота. І раптом Йосафат здригнувся, не міг повірити. З кутка почувся хриплий, якийсь невпевнений голос. — Хлопці, мені необхідно бути сьогодні вдома… Сімейні справи… Я мушу йти…

Одночасно з того ж кутка підвівся і направився до виходу Помста. Ніхто нічого не сказав. Помста вийшов.

— Все! Зблиснула думка… — Помилки бути не може!

— Але ж чим ти докажеш?… Сам до себе.

Зустрівся поглядом з Гонтою і Блискавичним. Хлопці готувалися іти слідом.

Чорнота раптом зірвався з місця.

— Друзі! За те, що вчасно не виявив зради, за те, що через свою добродушність і довіру не зміг вчасно розпізнати ворога, я спокутую свій гріх, якщо так треба, своїм життям… Він добре усвідомлював, що йти за Помстою, це йти прямо в кігті НКВС, йти на певну смерть. Але йшов. Не роздумуючи йшов на вірну загибель. Бо був такий. Був такої самокритичної вдачі, а почуття відповідальності за долю йому доручених людей заставило його до риску своїм життям заради друзів.

Чорнота нечутно вийшов з криївки. Відійшов у бік. Присів. Всюди тиша… Така зрадлива тиша…

Через хвилину на певній відстані почув легенький сухий тріск зламаної гілки. Це був слід Помсти, що швидко і якось байдуже до пра-вил конспірації віддалявся. Безшумно попрямував за ним. Помста дій-шов до потоку. Почулось хлюпання по воді. Чорнота завмер. Раптом все стихло. Помста мовчав. Напевно провіряв слід. Але, нічого не запі-дозривши, пішов дальше. Чорнота одним ривком опинився біля пото-ку. Вгадував найтихіший прохід через воду. Зненацька ген позаду ньо-го загарчав автомат, один, другий, третій… Кров ударила в голову, руки й ноги затремтиш. Від розпечених куль загорілась якась солом’-яна прибудова. Вогонь зблиснув язикатим полум’ям і на мить освітив подвір’я Карп’юка Михайла, яке тугим кільцем оточували вороги.

— Зрада! Зрада!! Ось чому тобі треба було вийти… пошепки викрешував іскри ненависті Чорнота.

— Отож все було домовлено. «Як вийду з криївки, можете окружа-ти». Зціпив зуби, затиснув кулак. Хотів тут же кинутися у вир пекель-ного бою, що на смерть розгорівся в хаті Карп’юка… і раптом якось зів’яв… Біль… Пекучий біль кліщами стиснув багатирські груди. Скупі сльози солоною їдцю випікали глибокі борозни на мужньому обличчі.

— Все… Усе… Простіть, мої вірні друзі, що я не з вами… Що не можу розділити порівну ту останню гірку чашу, яку довелося вам сьогодні випити до дна… Я нічого вам не допоміг би, хоч би віддав й себе на жертовник свободи… Бо ж там багато їх… так багато… Ціла зграя… Дуже тіло здригалося від пекучого душевного болю… Чорнота ридав над долею України… Ревно плакав над долею такого великого, героїчного, і такого душевно зболеного українського народу… Він тихо молився за нього…

— Боже Великий, дай йому доброго розуму, дай йому наснаги і сили зрозуміти себе, оцінити свою сутність на цьому грішному світі. Дай йому мудрість велику пізнати самого себе, — хто він, чиїх батьків, ким втоплений у прірву несвідомості, і за що ж до сьогодні закутий в чорні кайдани… Дай йому, Боже, розуму, бо не знає що чинить…

Ще довго розмовляв Чорнота з нічною пусткою, ще довго здригалося від болі сильне тіло… Ще довго з сторони села доносився до нього дикий регіт більшовицької орди, що виривала московськими червоними кігтями живе серце України. В повітрі вже вчувався зволожений запах ранку. Чорнота встав.

— Я знайду тебе, зраднику! Я витягну з тебе живе серце і кину його чорним крукам на весілля. Я все віддам, а знайду тебе, душогубе!!

Чорнота розтав у передранковій прохолоді…



*

Бій закінчувався. Від розриву гранат в криївці загинули Гонта і Кусяк. Ранені Чумак і Блискавичний. Друзі нізащо не хотіли бути схоплені живими. Через силу зблизились. Останній раз, ніби змовившись, міцно обнялися.

— Михайле! Загинемо, як личить воїнам УПА, як вмирали наші батьки і їхні батьки за Україну і щоби дух вічності не обпікав соромом наш тлінний прах. Прийми, Господи, душу на терези чистоти і віри, бо що може бути чистіше, як вмерти в бою за свій народ, за його волю…

— Романе, друже! Хай збудеться Господня воля. Боже! Ти воскрес із мертвих, а ми пращаємось. Ти приходиш на цей світ, а ми сьогодні відходимо з нього, щоб стати на суд Твій праведний…

Внизу почулися два одночасні постріли.



*

Ще живого витягли Чумака з криївки. І під скажений регіт ворога на голому, ще живому животі і кривавих бедрах розпалили вогнище…

І навіть вогонь зжалівся над жертвою, — він зализував гарячими язиками важкий біль, що розпікав ще живе тіло до безпам’яті. Але ні звуку не злетіло з кривавих уст конаючого…

В голові все тихше дзвонили дзвони, сповіщаючи весь світ про воскресіння Господнє, — Христос воскрес!.. Христос воскрес!..

Блискавичного мертвого прибили кати на хрест і повісили на високу грушу з категоричною забороною знімати тіло.

— А тебя вот вместо Христа прибьем… Вот тебе, бандера, и Великдень!… Казилася орда. Не пожаліли червоні варвари навіть дружину і діточок господаря. Вони підступно проткнули обох багнетами таки в рідній хаті. Московський садизм вихлюпнувся чорною отрутою в живе серце України. І впала на землю мертвотним згаром ніч. І лежали розкидані трупи по червоній мураві, як німі свідки тотального московського злочину проти України.

І поки сонце світить, ці криваві сліди будуть нагадувати всьому світу про жахливу суть самого існування білої, або червоної московської імперії. Отже, тремтіть, народи світу! Бо поки буде існувати сильно озброєна Росія, поки вам буде тільки снитися мир на нашій планеті.



*

Та все таки знайшлося добре серце, знайшлася добра душа християнська, яка не побоялася зняти розп’яте тіло Блискавичного з хреста, спорудити мученицький прах Чумака, Гонти, Кусяка, а также невинно замордованих дружину і дочку Каб’юка Михайла і похоронити їх вночі нишком від злого ока в спільній могилі на цвинтарі в селі Тучапах. Низький уклін Тобі, добра людино, дорога наша Ганно Кушневич, що не дала скатовані, страдницькі тіла на поталу ворогові, на пошматування хижому звіру.

Доземний уклін Вам, герої, що своєю смертю перемогли споконвічного ворога України і приблизили день її святої Незалежності. Рідна земля хай буде Вам легкою!

Христос воскрес!



ОСТАННІ САЛЬВИ



Січень понастромлював на лисі вершини Магури і Піп-Івана сліпучо білі снігові шапки і щільно окутав холодним пухом переліски, дженджуристі звори і густо зелені чагарники. Крижаною крайкою заціпеніли під снігом давно не ходжені, ледь вловимі вже підпільні стежки-дороги. Все менше і менше людських слідів залишається на колись твердо втоптаних партизанських лісових переходах. Все тихше ставало в лісі. Все вирівнював час. Там, де кілька років тому шикувались на постоях цілі курені вишколеного нескореного війська УПА, звідки по всій Україні пінилась і виростала на запашних національних дріжджах п’янким гомоном велика слава повстанчого лицарства, там вже туго сплуталось повзуче коріння лісової малини, брусниці, чорної горобини і дикого хмелю. Давно поснули між крутими ярами стрілецькі пісні, давно нечутно дотепного українського слова. Все згладив час… Жорстокий, невблаганний…

Але як би не приходилось важко, яким би небезпечним не був шлях, люди йшли… Бо мусіли йти… Бо мусіли зберегти і заховати на сторінках історії України тую славу повстанськую…

Йшли останки великого злету за волю України, йшли востаннє рідними горами окрушини майже півміліонної колись Повстанчої Армії… Вони розходились навсебіч невеличкими групами, поодинці, — щоб легше було пройти, вижити, — в останній час не довіряючи вже навіть зв’язкам. Йшли майже наосліп, по давній пам’яті. Сходила зі зранених Карпат частина боївки, що воювала в УПА в сотні Скуби. Йшли виснажені, промерзлі до кісток, голодні, ішли, щоби продовжити ту тисячолітню боротьбу за волю, аби згинути у палаючому вогні смертю героїв. Вертали до рідних місць вільні сини України, де на них чекала закута в неволі рідна оселя, де чекала на них неволя або смерть.

Геть знесилені зійшли в знайому криївку в рідному селі. Помиті і переодягнені хлопці, наче діти заснули глибоким сном. І хоч кожної хвилини були готові на все, ніколи не думали навіть, що ця холодна січнева ніч буде їм останньою…

Ворог не спав. Вороги ніколи не сплять… І зрадники не сплять… Вони, аки тхорі, хижо висліджували здобич. Вони продавали все вроздріб і оптом, продавали всім гамузом, аби лиш гроші, аби лиш вдовольнити неситу жадобу ворога. І ніч 24-го січня 1953-го року червоною шулікою впала на сонні тіла юнацькі. Близько дев’ятої години ранку чекісти оточили всеньке подвір’я Дорош Варвари, що в селі Іллінці на Заболотівщині. У вказаному зрадником місці, за стай-нею, почали розкопувати землю. Криївка з головним виходом знаходилася в стайні під підлогою. Запасний вихід з віддушиною був виготовлений за стайнею. Вельми гірку послугу зіграла незначна деталь, — на місці виходу з віддушиною розтоплювався сніг. І вороги майже безпомилково розкопували його. Та не встигли. Хлопці короткими чергами з автоматів зупинили ворога. Зав’язався жорстокий бій. В проміжках бою вдалося знищити звіти, донесення, а также недавно одержану з проводу інструктивну літературу і координацію дій на останньому етапі боротьби.

Вороги наполягали здатися. Обіцяно добробут, волю, життя. Друзі відповідали вогнем в простріляний отвір. Чорний дим просочувався щілинами наверх. Повстанці задихалися. Пекучий біль огорнув серце провідника Івана Боратинського — «Білого» з Зібранівки.

— Друзі! — звернувся скупими словами до побратимів.

— Вирішуйте свою долю…

— Краще смерть, ніж неволя! — одночасно вигукнули воїни.

— Смерть! — скомандував Дмитро Ухач – «Артак» — с. Іллінці (референт по пропоганді району).

— Смерть! — владно повторив у диміючій криївці охоронник Захарук Василь — «Петро» — с. Ганьківці.

— І ще прошу, друже провідник, щоби моя смерть прийшла не з більшовицької, а з вашої руки.

— Друже Петре, тільки самі!

— Друже провідник, це моє останнє бажання!

— Це наше останнє бажання! — промовив Артак.

Друзі розцілувалися. І не було сліз… Востаннє витав у криївці дух волі, дух перемоги над ворогами. Раптом тихо скресла пісня…



… «Ой зацвіла черемха зацвіла

Буйним цвітом…

Там пращався тай стрілець Січовий

З білим світом…»

(стр. пісня)



Вона востаннє виповнила серця героїв любов’ю і безмежною вірою в прийдешнє воскресіння України. І вже назавжди… Пісня виповнювала кожну знайому закутину криївки, душевним щемом сповивала той пекучий біль в пелену безсмертя, і всеперемагаючим духом проникала в знекровлену плоть Рідної Землі. Вона незримо виривалась з обіймів смерті і знесилено влягалась кривавою китайкою на холодні і здивовані сніги, на засніжене сьогодення України. Глухо пролунали в криївці три останні постріли. То були три останні сальви на Заболотівщині, три останні скривавлені сальви лицарів, що відійшли у вічність.

Чекісти розкопали криївку і повитягували обгорілі й знекровлені трупи. Вони роздягнули їх до сорочок. Одяг і взуття забрали. І наче тварин повезли в Заболотівський НКВС. Там під конюшнею виставили всіх до пізнання. Одночасно арештували господиню криївки Дорош Варвару. Того ж дня викликали родини повстанців з Зібранівки, Іллінець, Ганьківців.

— Синочку!!… — впала розпукою на холодний труп сина старенька Захаручка, — на кого ти мене покинув на цьому світі?!.. — Мати била безтямно головою до муру…

— Синку, Василечку, розрадонько моя. …Я падаю перед твоїм обгорілим тілом на коліна і радуюсь в сльозах, що ти не осоромив на старості літ мого материнського серця, нашого простого селянського роду перед диким катом України. Я щодень буду ходити на твою уявну могилку, на те найсвятіше для мене місце і буду приносити тобі квіти — синьоокі волошки, чар-зілля ромена і гаряче-гаряче криваві дикі маки… Бо ти заслужив на те… Бо інакше ти не міг і не посмів би зробити…

Буду, синочку, приходити поки сил моїх стане. Бо маю тобі багато що розповісти… Ой багато… Та й раптом зривалася.

— Ой, кати, московські вбійники! Коли ж вже прийде на вас судний час? Чого ви ще хочете від нас? Вже все-с-ти забрали, все сплюндрували, все! Та й зів’яло бадилиною стареньке тіло на зболених грудях сина… А гіркі материнські сльози виполіскували обгорену з застиглою кров’ю таку невчасну ще маленьку рану на спокійному і вродливому обличчі героя.

Майже тиждень розкладалося тіло під муром на пострах людям і на ганьбу і стид дикій червоній імперії. На восьмий день вночі вороги вивезли трупи в сторону Прута і заховали їх від людського ока і народної пам’яті назавжди.

Та пам’ять народна безсмертна. Вона вічно буде нагадувати юним нащадкам про той дикий, шалений час сплюндрованої української нації і про безстрашних лицарів, звичайних, простих переважно селянських синів і дочок, які незважаючи ні на що, з любов’ю і радістю йшли на смерть, на муки кривавого більшовицького потопу за народ свій, за сонце рідне, за волю й щастя поколінь. Народжені й ненароджені ще правнуки милі! Склоніть в німому мовчанні свої молоді голови, свої юні серця перед розритими могилами, перед розп’яттям міліонів жертв білого і червоного московського терору, перед вашими дідами й прадідами, які в полум’ї безжалісних битв кували і в морі крові та материнських сліз гартували вам вашу волю. Бо тільки своїми кістками і кров’ю вони зберегли свободу Народам Європи. А самі собі не змогли відстояти тої свободи. То ж цінуйте, любі нащадки, ту подаровану нам Всевишнім волю. Як зіницю ока свою Україну любіть Господньою любов’ю…



Бо тільки братняя любов

Породить зерно правди тої,

Столітньої, вельми святої,

І вирве волю із оков!…



СТЕЖКАМИ ПАРТИЗАНСЬКОЇ СЛАВИ



Нарис



На згадку воїну УПА, герою нарису — пану Юрію Сайнюку.



… Ой на Кути доріженька,

на Кути, на Кути,

Бувай, мила, здоровенька,

Бо я йду в рекрути…

Місцева нар. пісня



Кобаки поринули в темнозелену гущавинну яблуневих садів, а замріяна нічка різьбила неповторною гуцульською мережкою зачарований небокрай. Повнолиций місяць натягнув на голову відкраяного Черемошем Сокільського верха вилицьовану сріблом шапку і дженджуристо розлігся на його могутній сосновій спині. Гори дихали музикою пташиного гомону, гори дихали передзвоном молодості, краси і сили. Карпати на повні груди вдихали свіжі струмені нового життя, що пульсувало новими надіями, новими болями, нерозгаданою тайною майбуття.

Розмальовані долини виспівували молодечим запалом, натхненням, сприском ще не загнузданої розсудком першої любові…

— Юрочку!.. — насмілилась вперше Ганнуся.

— Юрочку, та й ти йдеш?… — зажурено схилила русяву голівку.

— Іду, Ганнусю, бо прийшов час, бо Україна кличе.

Бо кров і сльози рікою течуть рідною землею…

То чого мавби м не йти? — Ганнуся тихо витирала сльози…

— Іду, бо встав народ, може, востаннє встав, щоби, або здобути волю, або вмерти в жахливій боротьбі за неї. Не плач, доле моя, бо плач не дав свободи ще нікому. Гартуй свою волю, набирайся терпіння, мужній, а я прийду до тебе. Бережи себе, молися… Молися з вірою в нашу перемогу. Пращай, Ганнусенько, — Юрко пригорнув до грудей геть заплакану і схвильовану дівчину…

З гір війнуло прохолодою. Сонний ранок, ліниво позіхаючи, потягнувся заспаними перелісками, спрагло вдихав свіжий легіт прохолоди. Перший несмілий промінь боязко продерся ще сонними чагарниками і затанцював всіма барвами веселки на сполоханому дзеркалі гірського струмка. Стежкою в гори вже кілька днів підіймалися молоді хлопці.

— Юрку! Ци не пора, мой, передихнути?

Юрко підняв руку. Хлопці згуртувалися довкола.

— Півгодини перепочинку! — скомандував Юрко. Хлопці присіли на росянисту гірську видолину. Вони розсілися хто як: хто хлюпався в прозорій воді, хто встромив ноги в струмок, хто поливав обличчя й голову життєдайною вологою.

— Хлопці! – почав Юра. Через годину ми будемо на місці. Ще раз перевірте себе. Хто не знає присяги, чи не вивчив «декалог»? — Відповіді не було.

— Добре. І ще, найосновніше! Хто передумав може, чи злякався, то краще скажіть мені тут і повертайтеся спокійно додому. Тому, що через годину буде пізно. Ви побачите терен розташування куреня, складете присягу. Вирішуйте свою долю тепер, бо через годину ваша доля буде належати тільки Україні. Тому прошу ще раз подумати. Після присяги кожний ваш крок буде підпорядкований присязі і наказам проводу. За невиконання чекає сувора кара за законами по¬встанської боротьби. — Гори відповіли мовчанням.

Приблизно через годину Юрко з добровольцями вже знайомився з новим середовищем, новим народом — 17-25-ти літніми захисниками рідної землі, повноправними воїнами Української Повстанської Армії, яка організувалася в 1943-му році по всьому Карпатському терені на безкомпромісну боротьбу з німецькою поневолюючою системою.

Раннім ранком після детального перегляду і співбесіди з кожним новобранцем окремо курінь виструнчився під командою курінного проводу. Багато хлопців-новачків складали на неходжених ще лісових дебрях присягу на вірність України. Перед сотнями відправлялася Служба Божа, яку з щемом і трепетом новачка вислухала молодь. Опісля відбулася найвідповідальніша мить — церемонія складання присяги Україні. Маленький столик на поляні, окутаній непрохідними лісами, накритий скатертю. На столику біблія і дві запалені свічки. Біля столика два прапори — державний блакитножовтий і бойовий червоночорний прапор УПА. Біля них два виструнчені рядові воїни. Приймає присягу священик і один з членів проводу. Кожний учасник, незважаючи на літа, чин і професію, клав руку на біблію і урочисто сотворював присягу. При цьому на певний час умовно вмирало разом з власником родиме прізвище, а натомість народжувався новий воїн з новим прізвищем-псевдонімом, який супроводжував його на весь період боротьби в УПА.

Юрко одержав кличку «Грізний» і був зачислений бійцем відтинку «Гуцульщина», в курінь «Козака», сотню «Скуби». Так почався бойовий шлях молодого воїна.

— Через певний час, примітивши мою метикованість і спритність бійця провід засилає мене як «свою» людину (шпигуна) на роботу в українську поліцію, звісно з підробленими документами. З проводом УПА зберігав постійний зв’язок. В той час проводилась німцями жорстока акція на жидів в Жаб’ю (Верховина). Цілі сім’ї винищувались, а конфісковане майно вивозили в Німеччину. Якось вночі навідалася до мене «комісія» з УПА. — Друже «Грізний! Є наказ перехопити в німців чотири повні фіри нового зимового одягу, особливо шкіряні шуби з багатшого жидівського майна, що направляються в Німеччину. Вже розроблено план дій. Постарайтеся, щоби вас включили керівником конвою, що буде супроводжувати вантаж. Постарайтеся везти його тільки через Косів. При нападі на екскорт особливу увагу ми звернемо на німців. Ви якомога більше стріляйте».

— На ранок група поліцаїв і німців супроводила вантаж до поїзда. Я керував групою. Зразу за селом в напрямі Косова «напали» на нас «бандерівці». Акція тривала десять хвилин. Чотири фіри жидівського добірного майна попрямували в гори в розташування куренів УПА. Хлопці швидко відійшли, а ми, недобитки, потупцювали пішком в поліцію. Там справа набрала несподіваного повороту. Коли я «з плачем» розповів у жандармерії про історію з шубами, мене негайно арештували і доставили в Коломию, як співучасника ворожої акції. Через два дні мене разом з жидами вивели в Шепарівський ліс на розстріл. Надворі почало кидати снігом. В лісі ставало холодно. Нас роздягли догола, як мати на світ народила. Групували по три і через певний проміжок підводили до ями. В моїй трійці рушив до ями священик Сливка і якийсь жид. Я шепнув їм: «Тікаймо!» Вони панічно мовчки стиснули тільки плечима. На роздуми не було часу. Я глибоко видихнув і з вірою: «Господи, поможи!» божевільним ривком відірвався від групи. І прихильцем пошумів сарною чагарниками. Страх вдесятерив сили. За мною різко дзв’якали по стовбурах дерев, а то й над головою злобно фиркаючи кулі вартового. Та на щастя захурделило, закрутило снігом геть довкола, і я зник ворогам з очей радо, помінявши смерть на голе й голодне блукання в нічному лісі по незнайомих снігових заметах.

Майже до ранку я бігав по лісі, щоб зігрітися, нарешті примітив на узліссі якусь хатину і побіг до дверей. В хаті вже не спали, але боялися, напевно, відчинити. Я просив, я молив людей викинути мені хоч якусь одежину, бо далі не в силі було видержати. Мені не відповіли, але викинули через вікно штани, шапку, сорочку, стару куфайку і якісь викривлені старі шкраби, які я сприйняв як манну небесну. З великою душевною вдячністю я швидко все зібрав, забіг до стайні і одягнувся. У вигляді поношеного старця я направився в бік Коломиї. Через силу дістався до знайомих. Там тепліше одягнули, підгодували і через кілька днів відправили в дорогу. Я пішов у напрямі далеких від району сіл. Так блукаючи на вечір другого дня зайшов у село Альбінівку (Шевченкове). В селі найперше зайшов до дідича Найгофа – господаря і власника фільварку і попросився на роботу садівника під вигаданим прізвищем Зеленчук.



*

Там пробув я майже до жнив. Знаючи добре роботу садівника в дійсності, я працював від душі. Був акуратний і відповідальний в роботі, а тому мало хто цікавився моїми документами. Та довго так не могло бути. Я при найпершій нагоді зв’язуюся з рідною УПА. Тим часом в селі знайомлюся з поважним ґаздою Кузьмою Юрійчуком і з часом, перевіривши його, частково йому відкриваюсь. Кузьма віддає мені свої документи і я вже під новим прізвищем їду в Коломию в окружну поліцейську команду на роботу. Під чужим прізвищем мене направляють рядовим поліцаєм в оселі Іллінці. Одночасно працюю в підпіллі УПА. Та побоюючись випадкового викриття через знайомих прошуся на роботу в Космач. Там я повністю віддаю себе роботі з УПА. Під Магурою була відкрита старшинська школа «Олені». Згодом звідти прибули представники і я при найбільшій секретності пов’язую їх з заступником шефа поліції В.Ониськівим. Зустріч відбулася в середній школі в Космачі в присутності директора школи буковинки Шандри, добре знайомої з Ониськівим.

Мета зв’язку — спільна праця проти німців, — викрадення з складів зброї і доставка її в курінь, виготовлення необхідних документів для УПА, заготовлення продуктів і т. д…

І дуже швидко ці зв’язки далі добрі наслідки.

В день посвячення могили Січових Стрільців у Ворохті німці готувались арештувати українських священиків. На той час у Ворохті працював розумний священик Каменецький. Жаль стало молодої людини. Що ж робити. — Негайно заховати Каменецького, бо німці готуються його знищити.

— Не гаючись, я веду Каменецького в найкращий в такій ситуації сховок — на стриху будинку поліції в Космачі і перед самим носом гестапо закриваю стрих на ключ. Вночі переховую його в дім поважного господаря Клапчука з повною відповідальністю за його життя. Коли «акція» закінчилась, на самі Йорданські свята сам Ониськів дозволяє Каменецькому відправити Службу Божу. Через певний час нас викликали в Коломию на збори поліції. І тут випадково впізнає мене поліцай Ткачук з Снятина.

— Ти що тут робиш? Здається ти був у полоні в Жиб’ю, але… Чекай, чекай… Та ти ж не Юрійчук, ти, здається… Сайнюк чи Зеленчук …

Я звів усе на жарт, звичайно все замовчуючи… Але вечером непомітно забираю свою зброю, принагідно викрадаю пістолет начальника поліції Фокшея, втікаю в Космач і, як розконспірований агент сходжу знову у «свій» відтинок «Гуцульщина» під проводом Козака, в рідну сотню «Скуби».



*

Магура, Говерля, Чорногірський хребет. 1944-й рік. Постійні рейди куренів, постійні бої. Осінні дощі розмивали потоками струмків сходжені бойові стежки, створювали постійні природні перешкоди на обростаючих вже легендами і до краю напоєних кров’ю втоптаних дорогах УПА. Багатьох побратимів по зброї не дораховувався курінь. Сотні майже на третину оновлені. Карпати зяяли свіжими ранами бойових могилок, журливо зацвітали блакитножовтим повстанським цвітом. Лише вічнозелений барвінковий сум шелестів під ногами знекровленої осені. Верхами спиналися заквітчані в червоні маки березові стрілецькі хрести.

Одного дощового ранку я одержав грипс. Провідник доручав мені розслідувати поважну справу в рідних Кобаках. Негайно порятувати місцевого письменника Осічного Дмитра. Бо зі злого доносу місцева боївка вирішила його ліквідувати як ворога. За порадою сотника беру свою вівчарку, яка була завжди зі мною в бойових походах і вирушаю в рідне село. Лісом подекуди скрадаюся, і на руках затиснувши в кулаках цілі клапті моху. Продираюся дуже обережно і м’яко, бо поряд проходить мадярсько-більшовицький фронт.

Спереду нечутно біжить пес. Раптом поблизу Пістиня вівчарка ступає на міну і зривається. Не оглядаючись збігаю з гір і направляюся в родимі місця. Простую до хати поета Осічного, але, на жаль, не застаю його вдома… Дружина перестрашилася, у відчаї ламає руки.

— За що, Юро, його хочуть убити?.. За що?! Через певний час дружина довіряється мені і кличе захованого Дмитра. Вияснюю причину його страху. Пізно вночі мав довгу розмову з провідником боївки «Палієм» і, давши гарантію за чесність Осічного щодо УПА, іду в село. Щиро запевнив Дмитра про долагоджену справу, надавши йому певні гарантії. Одночасно попросив не ховатися більше, а працювати чесно для свого народу, для України. На другий день, коли я ще, може, надто спокійно відпочивав у себе вдома, раптом на ганку появились москалі. Я в ту ж мить спустив курок автомата по дверях, але замок не спрацював. Секунда! Мить! Що робити?!! На столі лежало десять гранат, які я завжди носив з собою і на які найбільше надіявся. І в отвір, коли солдати відчинили двері, я вспіваю кинути в сіни гранату. Воєнні панічно вилітають з ганку. Я посилаю ще одну через вікно, і ще одну через друге. Після вибуху кидаю через кожне вікно ще по гранаті. Воєнних не бачу. Обережно вибігаю босяка з хати, кидаю ще по гранаті в долину, куди напевно змились воєнні. Вибігаю позад хати на горбок і даю переможну чергу з автомата, який провинившись, запра¬цював на повну силу…

Оговтавшись після такої несподіваної зустрічі з ворогом, я вже спокійніше відійшов в Космач. За цей короткий час фронт перемістився і в Космачі вже були більшовики. Без пригод добираюся в курінь, що лаштувався знову в рейд. Перед входом в землянку я раптом застиг на місці… Я не міг вимовити слова… Я заплакав як мала дитина… Почувши, напевно, мій голос, з землянки виповзла знесилена і зранена вівчарка (!)… Моя вівчарка, мій вірний бойовий друг (!!)… Ми обнялися, наче люди, і довго-довго не могли опам’ятатися…

— Друже милий, яким чудом ти вижив?… Яким?!… Скажи, розповіж мені, мій вірний песику, як ти добрався сюди в таких муках??…

Ми плакали, наче малі діти… І я вперше в житті бачив, як ревно плаче вірний пес… Гіркий біль стиснув мені груди… Передня нога була повністю відірвана. Дві задні зранені. На місці одного ока зяяла глибока яма, друге зовсім мало бачило. Ліве вухо було одірване. На грудях, у вигорілій шерсті безліч засохлих ран… Пес не переставав плакати… Він навіть не стогнав. Він тихо жалібно скімлів, розповідаючи мені про свої болі, про муки, про свій жаль за втраченим другом і про безмежну німу радість з негаданої зустрічі. А через півгодини вірного друга не стало…

Я склонився перед його зраненим тілом на колінах.

— Прости мене, мій вірний друже… Прости, що взяв тебе з собою і в останнє я поцілував його в розумне відкрите око, в якому наче в дзеркалі світилася подружня щирість, велика любов і незрадлива глибока вірність. В розпачі з німим подивом споглядав я на муки вмираючого чотирирічного воїна, який без страху чесно розділив гірку долю вірного побратимства в жорстокій боротьбі за волю України.



*

В грудні 1944-го року курінь «Козака» вирушив у далекий рейд. Маршрут куреня: Космач — Косів — Кути — Слобідка — Кобаки — Рибно — Хутір Залуччя — Снятин. Зима видалась досить суворою. В горах лежало багато снігу. Доводилось інколи брести направці в глибоких заметах. З обережністю виминали більшовицькі гарнізони, відмовлялися від найпростіших вигод, нормального життя. Спали просто на снігу і навіть під снігом. Лиш здоровий організм міг витримати таку психологічну і фізичну напругу. А молодь йшла з бойовим поривом, з посвятою і жертовністю рідному народові і сплюндрованій Україні. За весь час рейду і прийнятих боїв не з’явилася ні одна скарга на втому чи біль. Все було підпорядковано єдиній меті — величній меті визволення України. Важкий біль пронизує моє старече серце, яке працювало тільки для України і відлічує вже майже останні удари в ім’я мого народу, коли зараз чуєш з уст освічених людей діаспори, членів ОУН, що «тієї боротьби не потрібно було…» (— Високоповажний пане! Цікаво, як сприйняв би розумний народ Франції, якби знайшовся хоч один француз-дивак і сказав: «Боротьби французького народу під проводом Жанни Д’Арк проти англійського завоювання не потрібно було…)(?!)?… То ж не дивуймося, що ми є найменш свідома нація світу.

В Кутах проти куреня виступив збройно цілий гарнізон НКВС. Але для нас це не було перешкодою. За кілька годин ми його ліквідували майже без втрат. З незначними боями курінь просувався своїм курсом. Великий бій важким тягарем ліг на плечі юнаків в хуторі Залуччя на Снятинщині. Розвідка передала, що нам на переріз наближаються поїздом з Чернівець і Коломиї два полки військових. Та поки вони збиралися, ми вспіли запалити міст в Снятині на Пруті (дерев’яний, збудований при німцях), щоби не підійшла допомога з Снятина. До моста підійшла добре озброєна група наших підривників. Постові зметикували ситуацію і збігли завчасу геть. Хлопці побрели в льодяну воду, полляли дерев’яні підпори і поперечні кріплення німецькою горючою сумішшю і запалили гніт. І хоч зима 1944-го року була нелегкою, міст горів добре. Поки ми повернулися, наспіли обидва поїзди з військом і зав’язалася жорстока боротьба, що тривала з 2-гої години до вечора. В бою впало 22 повстанці. Допомога військових підсилювалась з кожною годиною. І під покровом ночі ми змушені були відступити. Бій відбувався на терені колишнього лісопильного заводу (тартака), на місці якого сьогодні розбудована меблева фабрика. Вбитих забрали з собою і похоронили в лузі по дорозі Залуччя-Вашківці. Під час бою десь загубився наш кулеметник. Він силою ворожого війська був відтіснений від основного нашого з’єднання і, напевно, не почув наказу відступати. Оточений ворогами він випадково зайняв сильне оборонне становище і не давав ворогам підняти голови. Багато юний воїн положив трупів побіч себе. Бій звів до останнього патрона в кулеметі. І на останку, в безвихідному становищі, зірвав на грудях гранату.

Різко осліпив простріляну ніч криваво червоний сніп вогню. Після останнього вибуху, що на мить вдерся вогняним стовпом на подвір’я тартака, ми зупинились. Всі зняли шапки, всі віддали останню шану герою. Вимучений і злий, перейшовши льодяну воду Черемоша, курінь відійшов на Вашківці. Місцевий гарнізон заздалегідь попереджений, давно зник з містечка. Ми маршем без перешкод пройшли аж в лісове село Черешеньки, де й розквартирувалися на два дні. Після відпочинку вийшли в напрямі Берегомета. Наперед повідомлене і підсилене військовою і технічною допомогою містечко хвальковито зустріло нас вогнем. Ми прийняли бій, хоч не знали сили оборонців. Різноколірні просвітлені патрони відбивалися від мерзлої землі і прискали навсебіч райдужним смертоносним вогнем.

Через годину ми ліквідували й цю оборону без втрат. Після перемоги курінь з жартівливими піснями направився на Білоберізку, Брустори і ще сонним досвідком переможно вступив у рідну столицю УПА — Космач.



*

З кінцем січня 1945-го року над Космачем стали згущуватися чорні хмари. Карпати поринули в сіромолочний морок зимового туману. Під густим холодним прикриттям під Космач стали підтягуватися і охоплювати його кільцем великі більшовицькі сили. З Брустур, Прокурави, Рушева ранком під 30-го січня все було підготовлено до нелегкого широкоохоплюючого бою. На цей час в Космачі згрупувалися курінь Цигана, Степового і курінь Козака. Ранком коли ще курені відпочивали, я тихцем вийшов змінити варту і в той саме час з присілка Подору по мені провели серію з кулемета. Я дуже щасливо відбувся, не рахуючи двох неважких ран на руках. Це, мабуть, був умовний знак нападу. Бо з тієї хвилини більшовики всією масою рушили на Космач.

Командування УПА, прикинувши ситуацію, прийняло бій і, не гаючись вислало в ущелину Рушір сотню найсміливіших і метикуватих юнаків. Вони непримітно розположились на верхах двох сторін ущелини. Це на зустріч військовій допомозі з Коломиї. І допомога йшла. Велика. Два полки з двома бронетранспортерами. Бій почався одночасно в Космачі й Рушірі. Бій за Космач ішов майже в рукопашну. Густий сніг і вітер запорошував очі, перемітав і закривав цілі. Хлопці йшли наосліп. Були хвилини, що воїни видирали один в одного з рук зброю, душили один одного голими руками. Вони стискали в смертельних обіймах ворога і так падали разом мертвими на криваву мураву рідних Карпат. Бій продовжувався з полудня до вечора. Хлопці стояли насмерть. Повстанці й вороги конали в калюжах розталої і змішаної з кров’ю чорної землі. Та сили були нерівні…

Більшовики постійно поповнювались резервами, що надходили з Космача. Щоб не втратити багато війська, ми змушені були відступити. Космацькі верхи встелили трупи конаючих. Лежали покотом молоденькі сини України. Лежали з відкритими очима, щоби останній раз поглянути на тебе, Рідний Краю наш, на тебе, наш народе… Лежали, міцно вчепившись в передсмертній судорозі, вічні вороги, — одні поневолюючи, другі — всім зболеним серцем обороняючи рідну Землю від московської навали. Лежали простріляні наскрізь в потоці крові, лежали з розірваними почорнілими ранами на холодних юнацьких тілах. Я вдруге вже став ранений в ноги. В скорботному мовчанні під сховком ночі хлопці зібрали і похоронили на кляузі (греблі) упавших побратимів. Більшовики зносили своїх трупів в стодоли і спалювали їх разом з будівлею.

Безцінну послугу зробила нам вислана в ущелину сотня, на озброєнні якої були німецькі протитанкові фауспатрони. І коли появилися в ущелині оба полки з бронетранспортерами то такого бою і такої славної перемоги гори, мабуть, ще не бачили. Ні один солдат не повернувся з того пекла. Не було місцини, де можна було б сховати голову. А бетеери просто сплавилися разом з залогою. То був рев вогню, шквал гранат, шум і свист фаусів з божевільним реготом кулеметних і автоматних черг. Такої втрати в одному бою, напевно, не мали чекісти за весь час боротьби з повстанським рухом.

Вночі ми відійшли в присілок Кляузи. Там заночували. Більшовики, незважаючи на кількісну перевагу в людях і озброєнні, не насмілились здоганяти нас на відкритому терені. Надто багато впало їх в цьому вікопомному бою. Ранком вирушили на Березове, де і заквартирували на коротший час. В Березові я захворів тифом. До того роз’ятрились свіжі рани. Почалось загальне запалення ніг, що могло закінчитися гангреною.

Через кілька днів по відході повстанців, більшовики застукали мене при високій температурі і непритомного на ліжку. Вони не знали мене, але, вважаючи всіх бандерівцями, познущалися наді мною. Боячись тифу, вони не торкалися мене руками, зате ногами вибили мені всі зуби, і так безпам’ятного, до краю збитого, залишили, сподіваючись на швидкий кінець. Та Господь змилувався наді мною. Хоч довгий час, але при щирій опіці моєї доброї Ганнусі поступово приходив до пам’яті. І однієї ночі мене схованого перевезли в Космач.

Там під наглядом дорогих рук я помаленько виздоровляв. Та вже за станом здоров’я мене виписали з куреня і сотні. За наказом курінного секретар с/ради виписав мені фіктивну довідку зовсім іншого місця народження і зовсім під іншим прізвищем. Так поступово я перейшов на напівлегальне становище, заховавши глибоко в душі правдиву історію мого життя. Бо такий був час, бо таке нелюдське було існування. І так через сорок п’ять років КДБ натрапив на мій слід. Допитували людей вже в Космачі, і моїх колишніх друзів, що живуть у Владивостоці. На мене готувалася вже тюремна пастка. І якби не політичне потепління і співпавший час викриття путчу, я на старості літ волочив би залізні наручники в холодному Заполяр’ї, або в жорстоких диких степах Забайкалля.



*

Помаленько виходила мене моя мила Ганнуся.

— Та й що ж будемо робити, моя дорога зцілителько?… Нарешті звела нас доля. Може, станеш мені дружиною? Чи, може, не хочеш? Забула?…

— Юрочку! Я буду з тобою! З тобою буду! З тобою буду, Юрочк-у-у! — раділа Ганнуся, як дитина, обціловуючи свого Юрочку геть чисто…

Легенько обняв радісно збуджену дівчину і тихо пригорнув до зболених грудей. І два серця запрацювали в єдиному пориві, в єдиному життєвому кроці, на одній вимріяній частоті.

Через місяць Ганнуся і Юрочко побралися. Йшли до церкви тільки обоє… Бо так хотіли… Так велів час… Вінчав їх священик Каменецький. Посадовими гостями на весіллі були старі бойові побратими. Куріний «Козак» і сотник «Скуба» були весільними старостами. Музики не було. Бо не час на великі радощі, коли Україна в крові… То ж не час було на музики, забави… Лиш сусідній дід Іван висвистував на флоярі тужливі весільні мелодії, а весь курінь прогримів триразову сальву в честь свого військового побратима…

Непримітно спливав швидкоплинною річкою подружній час. Він згладжував болючі рани на душі й на тілі. Він згладжував усе… Навіть пам’ять поступово згладжував…

Вже сивина припорошила життєвим порохом старечу голову. Ось і Ганнусі вже немає… І хоч тіло її дороге давно простилося зі мною, давно відійшло, а дух її витає Господніми шляхами, я досі чую дотик найніжніших рук її, я чую її, моєї доброї Ганнусеньки ласкаве слово, її тихий, незабутній голос у найважчі дні моєї скорботи, мого болю.

— То ж прости мені, моя люба Ганнусенько, наприкінці днів моїх… Може інколи я був з тобою застрогий, несправедливий, нещирий…

Прости мені… Хай наша вже вільна Українська земля, яку ми з тобою відстоювали в боях, буде тобі легкою… Я на твоїй могилі насіяв багато-багато квітів, — і чорнобривців, і рути-м’яти, і хрещатого барвінку… Багато-багато…



ДО ТЕБЕ, УКРАЇНО, ПОВЕРТАЄМО



1. ПРОЩАЙ, РІДНА ЗЕМЛЕ



Високоповажній сім’ї Стельмах Ганні і Остапові з низьким поклоном і щирим серцем дарує на згадку автор.



… «Чути кру-кру-кру…

В чужині умру.

Заки море перелину,

Крилонька зітру…

… Крилонька зітру…

Кру, кру, кру, кру…»

З народної пісні.



Була неділя. Старенький, вже трохи глухуватий дзвін, як добрий дбайливий пастух, скликав свою паству на молитву. В церкві відправлялася Служба Божа. Після відправи люди вщерть виповнили біляцерковний майдан. Гуторили між собою про новину, що сталася в селі.

— Йой, Аничко, ади Міхайло вийшов з пан-отцем та й шьос говоре. А Марію під руки ледве видут… Така бліда-бліда…

— Катру, тожи вони наймили службу за щасливу дорогу, тажи до Канади їдуть. Та вже й нивку й хату спродали. Де-що подарували пан-отцеві, що сусідам. На пам’єтку… бо не знати ци вернутси… Далекий той світ, ни ґезди воно…

— Ій… А я б ни поїхала хоть би мине й силували. Аді мині лекше умерти тут, де народилася, де мої дєдя й неня лижут на цвинтари. Хоть гірко чисом, та я собі поплачу, поплачу, шьо чужинці у нас пануют, а ми єк наймити на чужині, — і школи і урєди ни наші, по містах повно жидів, панів та підпанків… І всі з наших мозолів жиют. А ми спокон віків так тєжко робимо…

Тєжко йой, ни говори так, Катрусько. Єк нагадаю собі ті здикуції, ті пацифікації, ті обшуки, знущання, то й зараз би їхала, так мині гірко. Хоть в своїй хаті та чужа правда…

Ой так-так, сусідонько, шьо правда то правда, — нам лишеєси лиш найтєжча праця.

До людей підійшов пан-отець, Михайло, Марія.

— Дорогі парафіяни! Звернувся священик до народу.

— Сьогодні від’їжджає наш односелець Михайло з сім’єю до далекої Канади. Йдуть шукати кращої долі за океаном. Гірко нам всім, що ми чужі на рідній землі, що не маємо в школах, в урядах нашої рідної української мови, не маємо належних людських прав і політичних свобод. Хто може, той виходить на інший шлях в боротьбі за кращу долю. Ось і наш Михайло з Марією, як багато вже наших людей, виїжджають у новий світ. Хто знає, кому випаде краще майбутнє… То ж побажаймо їм всього добра, — здоров’я, щастя на новому місці, а найбільше — щасливої дороги. Хай збудеться Господня воля.

Люди обступили Михайла й Марію з дітками, пращалися… Хто зна, може й назавжди… Бажали щасливої дороги і всього добра в новому світі. Гуртом прийшли востаннє на подвір’я рідної домівки. Михайло став, як вкопаний. Ніби крізь сон бачив сусідів, знайомих. Ніби крізь сон пропливали перед очима люди. Ніби крізь сон… Душа плакала, душа зривалася і хотіла кричати: «Люди, я залишаюся з вами!»… Хотів уже та не міг пробудитись від того страшного сну, що краяв, шматував нещасну душу наскрізь. Жаль залізним кільцем стиснув груди, сльози душили горло. Безжальна дійсність стала, як смерть перед очима. Стояв розхристаний, загнаний, аки звір в безвихідний стан. Відчував до болю в серці ніжний дотик рідного леготу, і важкі олов’яні сльози покапали з невидющих зів’ялих очей. Раптом стрепенувся, оглянувся.

— Маріє! Діти мої! То, може вже пора нам… Зненацька побачив Марію. Вона на колінах вимивала одвірки хати ревними сльозами — пращалася з рідною осиротілою стріхою, тужливо голосила… Аж раптом впала скошеною бадилиною на обгризений роками хатній поріг. Люди відтановили, привели до пам’яті. Люди допомогли зібрати та поскладати небагаті клунки — пожитки. Прийшов час пращатися. Низенько вклонилися людям, осиротілій хатці, клуні та, по- святковому заквітчаним головатим соняшникам, що вигналися, наче дебелі парубки поза тином на городі.

— Ходім, Михайле, помаленько ходім, щоби не дуже столочити, може востаннє, земельку нашу… Ходім, Михайле, ходім…

На подвір’ї їх чекала запряжена фіра, що мала везти Михайла і Марію до колії, до океану, в далекий невідомий світ.



2. В НЕВІДОМІСТЬ



Пінились жорстокі хвилі холодної Атлантики. Байдужі до чужого горя, до чужих сліз, вони, пустуючи, наздоганяли одна одну, з первинним диким ревом скаженіли в двобої з собою і в бризґи розбивались на прозорозеленій спині безмежного океану і вже знесилені ліниво відкочувались на берег. На борту корабля куняли замислені пасажири, що вперше в житті зустрілися з безкраїм океаном, його морською хворобою і невідомим ще новим світом. В кожного думки билися білокрилими чайками у ту душевно глуху стіну загадкової невідомості. Як сприйме їх новий світ? Яка доля чекає їх на чужій землі? Хто порадить? Хто допоможе?…

Але новий світ був байдужий до всього. Його турбувало одне, — міцні, дужі руки заробітчан.

— Де наша нивка, нащос її продав, га? Нащо с продав, Михайле, на що-о-о?! Стиха ридала Марія.

— Йой, Боженьку мій! Ади, вже стали жебраками, стали старцями… Тай ідемо наймитувати на чужину… Нивко наша, нивко, єка ти дорогенька, рідна наша годувальнице… Приповідала геть знесилена. Михайло поринув у вир важких роздумів. Аж тепер збагнув страшну дійсність, — без клаптика землі, без хати, на чужині… Кров ударила відчаєм у безрадні скроні. Перед ним на долівці лежали вражені морською хитавицею його діти — Івась та Андрійко. Вони спали. Хвороба вже відступала, але діти ще в гарячці марили. Дивився на все з болем у серці, де накипала й без того іржа розпачу.

— Та не їж мене, кажу, не їж мні печінку… Не реви, мой, бо ті шлях зараз трафит! … Вдарив кулаком себе в груди.

— Ади, видиш? Єк мі допечеш, то зараз буду там! Та й показав на безкраїй океан…

Корабель плив вже довгі дні і ночі, все дальше віддаляючи переселенців від рідної домівки, від рідної землі.

Марія вже не плакала… Вона до краю знесилена ночами просиджувала над хворими синами. Думки її вперто поверталися в минуле, — на рідну нивку, до осиротілої домівки, пригорталися до святого лона Батьківщини. Розпука стискала груди, краяла на двоє зболене материнське серце. Михайло безтямно вимірював очима край неба, з німою пусткою в душі вдивлявся у ту майбутню обітовану землю, де він мав стати людиною, де думав покласти край злидням і повернути собі працею і старанням своє людське «Я», свою, обкрадену ворогами на своїй поневоленій батьківщині людську і національну гідність.



3. НА ЧУЖІЙ ЗЕМЛІ



Від ночі до ночі падають під ударами сокир віковічні канадські клени, від ночі до ночі здригається від ударів ніколи не займана канадська тайга, від ночі до ночі кипить важка праця, і до упаду ниють в суглобах натруджені мозолясті руки поселенців. Обживалися на нових місцях. Роками нили в суглобах кості, роками обживалися, витрачаючи на проживання найменше, роками пухли обличчя, а навіть все тіло від їдких укусів комарів та мошкари. Зате кишеня була набита долярами.

То була держава права, держава справедливості, держава рівності. Пройшов час… І нарешті поселенці зажили вже в своїх обширних нових будинках, діти вчилися в школах. Будувалися нові, українські школи — коледжі, університети. Поступово багатіли і духовним життям. Національний дух сміло проступав у всіх сферах нового, вільного життя. Поступово відчули себе людьми, нацією. Гуртувалися в групи, в партії, гуртувалися і економічно і політично.

Світ пізнавав, світ вивчав нас, світ почав довіряти нам. За щиру працю, за непорушність чужих законів, за безмежну любов до свого і повагу до чужого народу. Пройшли роки… Українці вже навіть в урядах, в парламенті. З українського покоління виростають вчені, академіки, навіть президенти. Українці беруть активну участь в керуванні чужою державою.

— Гай-гай, Маріє, то де ж той час, ті наші молоді роки?… Куди поділися, Маріє?… Михайло обняв і ніжно поцілував уже давно посивілу на чужині голову дружини, по обличчі Марії потекли сльози. То були сльози радості, то були сльози гордості за своє утвердження в житті, за утвердження людини як особистості в народах. Не зупиняла їх, не втирала… Та й нащо? Все одно не спинила б їх.

Часто вечорами Михайло читав онукам історію України, вчив їх щебетливо ніжної української мови, незрівняних українських пісень. Не поривали Михайло з Марією ні на мить зв’язків з Батьківщиною, зі всім, що було рідним. Марія змолоду ще розмалювала хатку українською народною вишивкою, українською мережкою…

Біжать, біжать роки. Мчать на білих і чорних диких мустангах у безвість. Наближався на змиленому коні і 1991-ий рік.

— Маріє, Марічко чуєш?.. Чуєш?! Тільки що передали з Краю благу вість — утвердження Незалежності України!!!

Михайло впав на коліна, зняв руки до розп’яття Христового: «Господи, Боже праведний, дякую Тобі, що зберіг в мені ще дещицю життя, розуму й пам’яті щоби на власні очі побачити цей величний час — час народження, час визволення України з вікової російської неволі… Дякую Тобі, Господи!»

Марія вклякла біля Михайла. Вона не вірила, вона не могла повірити … Вона обнімала, вона цілувала Михайла, наче не своя, а неслухняні уста мимоволі шепотіли: «Україно моя… Україно, Ненько рідна, ти ожила, ти живеш, ти будеш жити вічно з нами…».

Цілу ніч на колінах молився Михайло з Марією… Цілу ніч не стулили очей рідні сини — Іван та Андрій. Майже цілу ніч не спали онуки.

А на ранок по всьому світу дзвони задзвонили. То вся світова діаспора ревно по церквах, по соборах на колінах молилася до Всевишнього Господа за ласку велику, за утворення вже вільної незалежної нації. А дзвони гуділи, дзвони будили, дзвони всьому світу оповіщали, — ВО-ЛЯ! ВО-ЛЯ! ВО-ЛЯ!!!



ДО ТЕБЕ, УКРАЇНО, ПОВЕРТАЄМО



Де ж Ви, діти мої милі? Де ж Ви, сини мої рідні, орли сизокрилі? Де?! Простіть мене, діти мої, що я змусила Вас розійтися сиротами по білому світу. Простіть, що не змогла Вам дати того духовного і матеріального надбання прадідів наших. Простіть мене, бо я віками була сама закута у важкі кайдани, віками скиталася в неволі, в ярмі. З незапам’ятних часів мене роздирали вороги. Шматували гострими мечами моє серце ще стародавні перси. Хозарські й половецькі навали нищили моє тіло, мій дух довгі століття. Я була зранена і сплюндрована до краю. Кров моя текла гарячою рікою по всьому зболеному тілі. Я вся просякла кров’ю і болем. Ще страшнішого лихоліття завдали мені таки свої, юродиві сини — Юрій Довгорукий і його син Андрій Боголюбський.

Удвічі страшніші рани від своїх дітей, — удвічі глибші вони, Удвічі болючиші… Ще не висохли й ці рани, як з’явився новий супостат — татаро-монгольські завойовники. Отруйні стріли їхні вп’ялися колючим терням в моє серце. Я вмирала під тином байдужого світу. Я не знала передишки. Я впала в пітьму нової неволі, свіжих кайданів. Мене розкололи навпіл по основній моїй артерії — Дніпру польське і московське свавілля, розгул, винищення. Винищення без жалю. На залізних палях конали сини мої любі, в катівнях четвертували їхні білі тіла, і лиш чорні круки по диких степах випивали їхні ясні очі. Догризали ще жевріюче тіло моє татарські, румунські та угорські наїзники.

Ще чорніша ніч упала на моє конаюче тіло 1917-го року. Більш сімдесять років по каплі висмоктували мою ще теплу кров більшовицькі вічно голодні орди. Сімдесят років убивали і мову і пісню мою солов’їну. Сатанинська орда до відчаю наслідувала клич свого пращура Чінгіз-хана, який виголошував перед кожним боєм до своїх туменів:

«Коли хочете завоювати народи, найперше вбийте їхню пісню!» Він знав, що найбільше в пісні захований нескорений дух народу. За сімдесять років тирани створили машину смерті для винищення народів, що складалися з основних критеріїв соцсистеми: колективізація, голодомор, виселення, тюрми, розстріли.

Розпука рвала мою душу, коли я почетвертована скалічена, розбита і стікаюча кров’ю дивилася на те дике лихоліття, не маючи найменшої змоги допомогти вам, мої діти дорогі. Правда, цілі покоління безстра-шно йшли в нерівний бій з лютим ворогом. Цілі покоління встеляли своїм білим тілом мої лани широкополі. Цілі покоління падали в нещадних боях за тіло моє, за кров мою, за народ свій, за волю його…



… «Чорна рілля ізорана гей-а-гей

Чорна рілля ізорана,

Ще й кулями засіяна гей-а-гей

Білим тілом зволочена гей-а-гей

Білим тілом зволочена,

Ще й кровцею сполошена гей-а-гей

Ще й кровцею сполощена гей-а-гей.

З народної пісні



Та не стало сил… Не стало… Бо на прю з нами виступив найстрашніший наш ворог — роз’єднаність нації, незгода політичних груп, розбрат між народом, ненависть до сусіда…

І цей ворог найболючіше б’є наші спини, топче нашу гідність, плюндрує нашу свідомість. Сини мої, діти мої, онуки мої щирі! Простіть мене, зболену свою неньку Україну так, як я прощаю й вам за все. Будьмо єдині у вірі, єдині в помислах і єдині в кожній праці за наше спільне щастя і повагу між народами. Бо хіба буде поважати нас чужий народ, якщо ми самі себе не поважаємо?

Тож прийдіть до мене, я молю вас, благаю… Прийдіть, прилиньте зі всього світу і пригорніться до мого материнського серця. Обніміть моє вистраждане тіло, я кличу вас, я простягаю вам своє серце, свої втомлені руки..

… Високо вгорі пливли над безмежжям океану потужні повітряні лайнери. Радісно стискалися серця. В кожного на віях тремтіли сльози вдячності Всевишньому за ласку велику, а уста шепотіли: «Ми вертаємо до тебе по довгій розлуці, Україно наша мила, ми вертаємо до Тебе… До рідних лелечих гнізд і несемо Тобі наші чисті серця і світлий розум, нашу вічну любов і шану…».

То линули з далекого вирію, з окраїн Ой-Кумени, зі всього світу колишні поселенці-вигнанці гіркої мужицької долі, вигнанці, поневолі охоплені полум’ям другої світової війни до вісімсоттридцятирічного і вічно молодого Снятина, до рідної Матері, до неньки України. То поверталися білими лелеками до отчих гнізд її вірні діти, онуки, що народилися вже на чужині, але навічно зберегли невимірну любов до рідного. Вони несли на дужих крилах в дарунок Україні свою, створену в далекій чужині, українську пісню-надію:



… «Чужинче, йди скажи Вкраїні,

Що ми готові на приказ, —

Що ми збудуєм на руїні

Нові святині і твердині,

Як зажадаєш їх від нас!…»



ЗАЛУЧЧЯ В БОЯХ



Цикл новел і нарисів,

діючі особи яких реальні люди,

близько знайомі автору з шкільних літ.



«СУЛИМА»



Автор щиро вдячний пану Романюку Іванові, учаснику підпілля і в’язневі сталінських концтаборів, колишньому директору Залучанської семилітки за допомогу в пошуках конкретного історичного матеріалу.



«Ой у лузі червона калина похилилася,

Чогось наша славна Україна зажурилася».

З стрілецької пісні



Чорною журбою впала на землю захмарена ніч. Ревіло дико рване громаддя хмар, зударялося в пекельному двобої і краяло небо харалужними мечами. Дощ безжально періщив зболену спину зраненої землі, а промокла до кісток ніч викручувала і змивала у виярки ще свіжі струмки дощової води.

Сім’я Різничуків була готова в дорогу. П’ятдесятидвох-річний батько Василь Різничук обережно, наче зіниця ока, вийняв з схову невеликий пакет з цупкого зжовклого від давності просмоленого паперу.

— Сядемо, сини мої, перед далекою дорогою. Хай щасливим буде нам шлях, який ми обрали сьогодні. Україна в огні, діти мої, Україна кличе, Україна благає нас стати в ряди борців за її волю, за її майбутнє. Бо пройшов час, може востаннє, стати на захист свободи свого духовно сплюндрованого народу. Сини мої! Я боровся за волю України в рядах Січового Стрілецтва. В рукопашному бою на горі Маківці був поранений. Був учасником акції в сотні Дмитра Вітовського, яка за одну ніч захопила Львів. Друге поранення при переправі через Дністер вивело мене назавжди з рядів Усусусів.

При цих словах старенький батько обережно розв’язав згорток. В ньому, як обеліск слави, лежала батькова бойова стрілецька шапка-мазепинка. Тремтячими устами поцілував тризуб, що раптом зблиснув стрілецькою славою на розчахнутому вилозі шапки. Сумно вдивлявся в цю болючу реліквію вікопомних стрілецьких походів, незабутніх боїв, бойових побратимів, що й досі сплять непробудним сном в підніжжю Маківки, Львова, Лисоні, Бережан, Золотої та Гнилої Липи. Сини не сміли нарушити того святого спокою, тої тихої душевної молитви-сповіді.

Нарешті батько прокинувся з задуми. Одягнув шапку. Хоч сріблистою памороззю припорошились скроні, старенький виглядав ще мужньо. Сини задивились на батька, наче вперше, – щирим подивом, з гордістю, з любовною синівською заздрістю. Оглядали шапку і золочений символ великої історії майже двохтисячолітньої української нації. І навічно карбувався в юних серцях той святий знак, по якому виважувалася нація і за який безстрашно йшли на смерть їхні батьки, діди і прадіди.

— Сини мої! Я не здобув Україні в ті звитяжні криваві 1918-1920-ті роки перемоги. Я не можу нічим вас порадувати. Мені соромно, а тому я хочу спокутувати сьогодні свій гріх, що десятиліттями давить мою душу. І тому на злам літ я піду з вами в найважчий бій за волю України, щоб здобути або згинути в боротьбі за неї.

Він обняв своїх синів-соколів, тулився жорсткою батьківською щокою до таких юних-юних синівських облич, а сльози повінню затоплювали той біль старенького виснаженого серця.

За вікном дощ ущух. Десь далеко кресала ще блискавицями темна ніч, все тихіше воркотів неспокійний і чомусь роздратований грім.

Стояли всі три готові в дорогу, щоб зійти на бойовий шлях Української Повстанської Армії, яка вела вже відчайдушну, хоч непосильну боротьбу з двома найлютішими ворогами України. Старенька мати і дочки винесли образ Божої Матері і в сльозах благословили рідних.

— Васильку, мужу мій! Оберігай синів, бережи їх від злої морани. Бережи себе, щоби я дочекала ще зустріти вас усіх у вільній, незалежній Україні… Особливо пригорнулося материнське серце до найменшого, сімнадцятилітнього Петруся.

— Петрику! Петрусю!… Та й не змогла більше нічого сказати. Лиш в напівзабутті старенькі неньчині уста шепотіли: «Ідіть, сини, ідіть… Я благословляю вас… Ідіть, бо вмирає у муках Рідна Земля… То хто ж її оборонить, хто ж її оборонить, хто?!… Ідіть, сини мої… Я благословляю вас…



«… Не вертаються три брати, —

по світі блукають,

А три шляхи широкії

терном заростають…»

Т. Шевченко



Тай розійшлися сини Україною… Розлетілися опалим листям по рідній землі. Три воїни — три різні долі накувала їм зозуля в лузі… Старший син Григорій після вишколу підстаршинської школи у Карпатах був направлений в одну з боївок Городенківщини. Згодом очолював боївку. Рідко коли навідувався до рідних. А після одного з великих боїв з «червоною мітлою» поблизу села Торговиці Григорія напевно не стало в живих. Бо не дочекалася більше ненька сина свого. В когорті славних лицарів він упав на зламі визвольної боротьби з божевільними ворожими світами за землю рідну, за слово вільне, за Край розлогий свій…

Тихо зашумів березневими бруньками 1945-й рік. Все рідше навідувався старенький батько додому. Все важчою ставала боротьба, все більш ненадійним ставав народ. Застраханий, зубожілий, доведений «честю і розумом епохи» до відчаю, він інколи ставав на шлях зради, на шлях ницості і духовного приниження.

— Народе мій!… — Плакав не раз над гіркою долею і повного нерозуміння свого народу старий воїн.

— Скільки віків ти караєшся в найстрашніших катівнях злого світу, скільки поколінь вимирало найжахливішіми смертями на твоїх очах, скільки юного цвіту української нації розіп’ято московськими жидами у смертних камерах НКВС?! І невже ж ти і до сьогодні нічого не навчився??!

Поглянь, якою жалюгідно маленькою видається дорога від Капуї до Риму, де на хрестах розпинали повсталих рабів проти імперії!…

А скільки таких доріг за кількасотлітню неволю кривавилося Україною від Сяну по Дон?! Українськими розп’ятими рабами можна було б втричі і більше разів встелити вздовж і поперек всю Італію!! І за них цікавиться історія… За них знає весь світ!!…

А про тебе, народе мій, ніхто не знає… Не хоче знати!.. Невже ти не існуєш на світі??! Чому?… Чому??.. Та хто ж ти є? Хто?!

З грудей раз-по-раз зривався важкий стогін. Серце тонуло в сльозах воїна…

— То хто ж ти?!… Неповноцінний раб? Ізгой-наймит, чи до нестями деградований гомо-еректус?… Один раз 300 греків при обороні фермопільської гірської ущелини — переходу з Македонії в Грецію — на короткий час самопожертвою зупинили військо перського царя Ксеркса — і то вже безсмертна історія над героїзму, що ввійшов у скарбницю всесвітніх прикладів наслідування.

А де ж ти, народе мій?

Тисячі разів по триста героїв твоїх падало у відкритих боях, з засідки чи зради, відстоюючи Рідну Землю. І ніхто про те не відає… Ніхто… Так хто ж ти є?!

Бувалий воїн важко замислився… Душа рвалася, душа скигліла осиротілою степовою чайкою…



«… Ой горе тій чайці,

чаєнці небозі,

Що вивела чаєняток

при битій дорозі…»

(Нар. пісня.)



— Як мало треба, народе український, щоби ти став розумним, свідомим, національно гордим… Як мало треба!…

Воїн стиснув ще жилаві руки аж хруснуло в суглобах. — Найперше зумій розрізнити рідне від чужого, ворожого. Рідна мова неньчина, найкраща в світі рідна пісня. Навіть сонечко рідне тепліше чужого, і лютий мороз, холодні вітри і навіть дим миліший на рідній Україні.

І чужина… Холоднеча, мертвінь і пустота… Навіть хвилі холодних річок не так ніжно шепчуться з берегами як на Україні. І небо…

Таке синє-синє лиш на Україні!…

Недаром всякі вороги пруться до нас назавжди, залишаючи свою батьківщину самотою. То чи ж багато треба, щоби ти, народе наш, став мудрим, великим і сильним?

Полюби своє і зненавидь вороже, і ти будеш розумним. Полюби друга, брата, ближнього, і ти будеш великим. Полюби безкорисливу працю для України і все віддай тільки для неї, і ти будеш сильним. В задумі гірких спогадів промайнула ніч. Ще міцний духом і силою воїн УПА плакав малою дитиною над розритою Україною, ридав над втернованою долею сплюндрованої Батьківщини.

Над небокраєм загорялась вдосвітня зоря. Десь поряд тричі кигикнула сова. То був пароль. З досвітньої імли вирисувалось кілька постатей. Тіні нечутно наближалися. Автомати були в бойовій готовності. Пальці трепетно щеміли на зведених курках. Зблизились ще. Обмінялись паролями. Привітались.

— Батьку! Таточку!

— Петрусю!! Ледве не задушив в обіймах юне, але вже зміцніле тіло молодшого сина.

— Батьку, рівно рік пройшов, ціла вічність, коли ми розлучилися. Я повернувся з Карпат. Там проходив короткий вишкіл і бойову практику. Зараз направляюся в рідний район. Запам’ятай мій псевдонім, кличку, по якій ми будемо зв’язуватися. Я — Сулима. На згадку запорізького полковника Івана Сулими, під проводом якого запорожці дощенту знищили польське укріплення «Кодак».

Ще в сутінках батько провів сина в криївку. Перепочивши кілька днів, Сулима з друзями вирушили на бойові завдання. Вони принесли новоопрацьовану і перевірену тактику партизанської боротьби, нові зв’язки, явки. Батько провів сина ген аж за колійову дорогу — штрику. Там розпрощалися.

— Живи, батьку, міцній, наші сили на зло ворогам збільшилися. Слава Україні!

— Героям слава! – З притиском прошепотів. І чомусь защеміло на серці. Важка непрохана сльоза крадькома скотилася до уст. Солоним присмаком розтала в роті. Він повертався в криївку. Від Черемоша потягнуло холодом. Одночасно відчув якийсь невиразний, незнайомий шум.

Вже можна було розрізнити грубу російську військову лайку. Шум наростав. Загавкали треновані вівчарки. Крики наближалися зі всіх сторін. Стрілою вп’ялася в мозок думка: «Що робити?!» До криївки не добігти, податися назад — вже пізно. Дикі крики наближалися. То насувалася здибленою хмарою «чорна мітла», що нищила на своєму кривавому шляху все, що можна було знищити.

Зопалу притаївся в найближчих кущах. Звів автомат, приготував запасний диск. За мить відчули його собаки. Вибору не було. Подумки простився з родиною.

Господи! Дякую, що дозволив мені хоч перед смертю побачити мого синочка, мого Петруся. Пращайте… Тобі, земле дорога, віддаю своє тіло, а дух мій не скують вороги! Слава Україні! Одночасно запра-цював автомат. Найперша собака і солдат впали мертві. Користуючись темнотою, батько перекочувався з місця на місце і стріляв… Та всього кілька хвилин. Над воїном засвітилася ракета. І зі всіх сторін посипався град куль. Зрешечене ворожими кулями тіло лицаря востаннє випросталось і м’яко опустилось на скривавлені червоні трави.



*

— Чому ти така урожайна, така багата, Українська земле? Не раз замислювався юнак. Ще з дитинства ненька переливала в маленьку душу зерна любові до України. І дозріли зерна, политі неньчиною правдою. Провід швидко примітив обдарованого юнака – «Сулима»-Петрусь працює в Службі Безпеки. Природна кмітливість і миттєва реакція чіпко сплелися з сміливістю і рішучістю. Цей природний унікальний добір швидко переставляє його на вищі щаблі. Спершу – заступником кущового. Згодом — кущовий. Кмітливість і рішучість дозволяють йому в цивільному одязі вільно проходити там, де важко було пройти навіть з боями. Одного дня, виконуючи термінове доручення явно, переходив рідним Залуччям. Надворі сутеніло. Раптом з-за рогу вулиці:

«Стой!». Зупинився. Під сільським кожухом за поясом пістоль. Виважував частки секунди…

— Куда направился?!

— До дівчат на вечорниці. — Не зморгнув оком. Обережно усміхнувся. З засідки вийшло кілька солдат. Не обшукували, адже майже день.

— Пашли с нами на вечорници. – Повернувся, не подавши виду. Доходили до роздоріжжя «Чотири дороги»…

Раптом ривок! Живий, смілий, дужий!!

Крайній солдат від удару поточився в окіп. Блискавично перескочив огорожу і кілька пострілів назад… Перескакував, окопами по-військовому. В догінку зацокотіли автомати. За мить кожух, що білів ще в сутолоках наростаючої темряви, простерся на землі. Більшовики, прошивши його кулями по кожному сантиметру, з криком оточили жертву. Та який подив і тупе розчарування відбилося на їхніх, обличчях коли підняли з землі тільки кожух?!…

Завзятий Сулима вже проминав останні хатини рідного села. І розбіглася повість про кожух довкружними селами. І розбіглася слава про Сулиму по всьому бойовому Покуттю.

З 1948-го року Різничук веде боротьбу з ворогом вже як організаційний районний референт. Вимушено поважали Сулиму і в райвідділі НКВС. А тому всі сили були кинуті на пошуки. За його голову об’явлена винагорода. Та не так то легко було схопити юнака. Мав якийсь природний підсвідомий нюх на ворога, на його дії.

Чимало наганяв страху на ворогів яко «Характерник», що може появлятися там, де його не чекають, і раптом безслідно зникати.

Одного разу зимовою порою, в тому ж 1948-му році, за всяку ціну необхідно було переправити в Карпати по зв’язку кілька осіб окружного проводу. В селі облава. Повальна. Солдати з «стрибками» контролювали кожний куток села.

— Друзі! — Очі Петра загорілися розумною рішучістю і завзяттям, — Несу відповідальність життям за переправу. Пропоную на санях проїхати центром села (!!).

Через певний час кілька саней обережно виїхали на головну вулицю Залуччя. Супроводжувала провід вся боївка. Сулима пильно випасав очима боки вулиці. Замки автоматів в бойовому положенні. І без запобіжників. Пальці повстанців прикипіли до спускових гачків… Зненацька біля Василя Романюка (Паламарчиного) обабіч дороги залягли в білих маскхалатах москалі, що цівками автоматів прощупували дорогу. Настала тиша… Лиш напружено повискували на снігу сани й насторожено пряли вухами стривожені коні…

— Боже! Як довго тягнеться час!!… Прямо у вічі ворога вдивлявся Петрусь. Все довкола заціпеніло… Найменший порух фіксувався противниками… Ще мить… Ще… і… тиша… Ніхто не насмілився. Сани проминали останнього солдата.

Що це?!… Обережність перед славою Сулими? Мабуть ні. Випадок? Неможливо. Боже провидіння? Напевно так. Бо коли за біблійним переказом перський цар Дарій кинув у яму з львами Даниїла, то Господь позатуляв звірам пащі і вони не зачепили його. І сталося чудо Твоє, Господи, бо даруєш долю сміливим і вірним.

… Багато друзів втрачав назавжди в боях безстрашний юнак. Приходили нові сили, і відходили назавжди вірні побратими по зброї. Творилася історія поневоленого народу, творилася жива історія віковічної боротьби за землю рідну, за край багатий. Творилася в горнилі світових воєн та свята мить, той кривавий проблиск історії Покуття, який ляже золотим віночком на гранітні скрижалі великої історії України.



*

Жовтень 1949-го року зодягнув землю осінньою зажурою і жовтобурим шурхотом опалого листя. Снували сріблом перев’язі «бабиного літа». І щем, і біль, і далекі згадки дитинства камінь-жалем стиснули болючі рани серця. Згадалося село… Таке рідне… Сплило в пам’яті родинне гніздечко… Старенька біла хата, босоноге подвір’я… Нема їх. Немає нічого… Вороги все спалили, все сплюндрували (!!)… І батькового сліду вже немає…

— О, Україно! Чи суть на світі більші скарби, якими ти платиш за свою волю??

А мати? Мамо дорога! Де ж ти?? Де ви, сестрички милі? Простіть нас, бо спокутуєте перед лютим ворогом нашу «провину» у вічних снігових заметах дикої Півночі. Сибір… Сибір безкраїй… І тільки один Господь знає, чи ми ще зійдемося знову?!… О! Незвідані Твої шляхи, Господи!…

Ось чому ти, Україно, така врожайна, така багата. Бо ти вщерть напоєна синівською кров’ю, вщерть устелена білим українським трупом.



«… Чорна рілля ізорана і кулями

засіяна гей, а гей,

Білим тілом зволочена і кровцею

сполощена гей, а гей…»

(нар. пісня.)



Надворі смерклося. Тихо дрімала вже Орелецька гора над Прутом, окутана серпанком надвечір’я. Принишкло село. Здалеку чувся нав’язливий гавкіт собак. Сулима здригнувся. На квартирі був один. Хлопці відпочивали на запасній квартирі. Зненацька загарчав під вікном пес. Сулима схопив автомат. Намірився вискочити з хати, та було вже пізно. Тугим кільцем оточили чекісти квартиру. Пропонували здатися. Не відповідав нічого. Не хотів навіть говорити з ворогом. Тільки автоматна черга раз-по-раз колупала простір, де залягла ворожа зграя. Через бокове вікно проник непомітно ворог. Повернувся обличчям до нього, але автомат мовчав. Москаль в упор простріляв ноги і з страху зарепетував: «Сдавайся, бандера!» Сулима швидко вийняв гранату і різко зірвав кільце…

—	За тебе, рідний Краю мій,

за тебе, мій народе!!

… Розчахнуте, розірване тіло ще раз здригнулось… Кров сполонила долівку і поволі просякала наскрізь в ту земну плоть, з якої буде завжди народжуватися нове покоління, готове в бій на перший клич Матері-України.



1944—1952 рр.



«БОГУН»



Присвячую другові шкільних літ Василю Оробцю (Богуну) посмертно, нар. 1927 р. в с. Залуччя.



«Ой Марічко, чичери,

Чичери, чичери,

Розчиши ми кучері,

Кучері, кучері…

Розчиши ми кучері,

Кучері, кучері…»

Народна пісня



Мандоліна сміялася, жартувала. Викресані з її душі жваві перебори відскакували у вихорі шаленого танцю звуків і сіялися срібною мелодією по хаті. Поступово пальці юного чарівника уповільнували темп, ледве пленталися на порогах грифу, поки зовсім не зів’яли на останній ноті пісні. Юнак випростався, важко видихнув і стомленим та вдячним поглядом обняв друзів. Марічка стояла біля дверей, крадькома спостерігаючи за віртуозними переборами пальців музики. Погляд перебіг рукою вверх, по-дівочому стидливо видряпався до обличчя і розніжився на оберемку кучерів, що вигуділи крутим огудинням на гарно окресленому профілі голови.

Повернувся до дверей. Погляди на мить зустрілись. Чорними вуглинками зблиснули вони в карих оченятах дівчини. Стара Юрчиха випадково перехопила погляди. Нічого не сказала, лиш похитала головою. Бо ж до біса ставний був Василько. І вродою і здоров’ям не обділений. Та й чемний, а що ввічливий, розумний, то вже й не сказати. Чорні кучері, які подумки не раз розчісувала Марічка, роз-сипалися равликами по міцній шиї юнака. Достеменно до пари Марічці. Так гадала собі стара Юрчиха…

Думки прялися в нитку, яку старенька хотіла би звити на клубок приданого дочці. Але не той час… Не той…

— Гай-гай… Ось чоловік з війни не повернувся… Добре, що хоч хатку добудував, а то що би м робила тепер з дочкою… Багато людей пожерла війна. Багато сиріток полишалися по Україні… Та й за що? За чиє краще життя? За чиє? Та й наїхало їх же багато… Тих «спеціалістів» на нашу шию. То двадцяти, то тридцятитисячників-живодерів командувати нами, нашою працею, нашим багатством. Бо дуже легко на готовому і ревними рабами командувати. Рабів можна навіть у Великодні свята заставити виконувати найчорнішу роботу російському чиновникові.

О, раби! Доки ви будете рабами? Доки?! Добре, що хоч хлопці є, захисники наші, повстанці дорогі. Хоч маленько їх, та за те сміливі, бойові, завзяті, що твої запорізькі лицарі. Та хоч трохи заллють сала за шкуру ворогові та їхнім облупленим блюдолизам. Та й мені на душі легше стане. Юрчиха важко зітхнула. В хату через вікна товпилося вже примружене надвечір’я. Не засвічувала. Ззагоді приготовила вечерю. Хлопці вечеряли в криївці, що мала вхід з кухні і була добудована і поширена аж під комору з запасним виходом в другу кімнату. Криївка була чистою, досить вільною. На столику горіла лямпа, стіни були задраповані тканими вовняними веретами. Біля лямпи — історія України, кілька аркушів чистого паперу і пачка опечатаних бефонів – квитанцій з довільним революційним політичним малюнком і зображенням від п’яти до п’ятидесяти і більше карбованцевим рисунком.

Видавалися вони взамін грошової допомоги населенню проводом УПА. Кілька бійців відпочивало в другій половині криївки. «Циган» лаштувався вийти на зв’язок. Василько-Богун дописував «грипс», що повинен був не пізніше завтрішнього дня бути доставлений до адресата. Грипс готувався Марічці. Вона міцно держала в руках зв’язок. Юрчиха з дочкою вже спали. «Циган» з хлопцями тихо повернувся в криївку. Василько зачинив щільно вхід. Помолився, поцілував неньчин хрестик, що носив завжди з собою, і загасив лямпу. Тулова помаленько сповзала в сонне забуття і нічка вишивала небозводом зоряні косівські узори і тихо полоскала в Пруті шовкові коси зажурених верб. Лиш годинник не спав. Він тихо навпомацьки відлічував час.



*

Ранок обіцяв гарну погоду. А тому мусів порозганяти геть за горизонт табунці білорунних овечок, що випасалися на розкішному голубому пасовищі, повимітати срібний пилок з небесного зводу і розстелити землею перші сонячні промені. Старенька Юрчиха зготувала сніданок. Хлопці повиходили з криївки. Розвідка мовчала. В селі було спокійно, можна було трохи розслабитись. Хотілося хоч годинку бачити людей, сонце. Бо проходять молоді роки… Лише нічка наша розрада. І вся надія на зв’язок. Бо ж віддаєш своє життя повністю йому. Інколи зв’язки зрадливі, або ж недосвідчені, довірливі. Більшовики використовують цю довіру і впихають у них своїх людей, що нерідко ведуть воїнів у руки НКВС. В таких випадках ми стаємо духовними жебраками.

Богун замислився. Бо було над чим. Бо не міг зрозуміти психологічної душі рідного народу — прояву безмежного героїзму, любові до України аж до самопожертви і одночасно жахливого падіння в ницість, підлість, зраду?!…

Ще досвідком провів Марічку з грипсом, — пора б вернутися. … Підійшов до вікна. Хотів узяти мандоліну, хотів заграти. Бо любив пісню, любив життя… Раптом стрепенувся. До хати прямували два солдати.

— Мабуть, випадково — подумав… Бо йшли спокійно… Блискавично збігли в криївку.

— Може ліквідуємо, друже провідник?

— Ні в якому разі! Ми не воюємо заради вбивства, ми тільки обороняємося, ми ведемо бій тільки з більшовицькою системою, партійним керівництвом, внутрішньою службою, а не з такими як ми вояками. Інша справа у відкритому бою. Солдати вимагали обід. Юрчиха знехотя ще роздумувала. … Вони якось невпевнено розглядалися по хаті. Зненацька один швидко підійшов до постелі і з-за подушки витягнув в поспіху забуту шапку з тризубом. Миттєво вискочили з хати і спішно подалися в центр села. Була це бродяча група воєнних, що випадково проникла в Тулову з Видинова через Прут. Та після виключної події, що скоїлася в хаті Юрійхи Волянської, солдати викликали з району гарнізон…

— Друзі, заваримо цим нахабам козацьку кашу. Адже недалеко вже до вечора. Криївка й так розконспірована. Хата й сім’я будуть знище-ні. Тож хоч заплатимо ворогам за все – наказав Богун. Юрчиха ламала руки. Поспіхом лаштувалася до втечі. Хлопці розставилися по сусідах. На озброєнні були чотири автомати і легкий кулемет. Притаїлись за хатами, клунями. Основний удар спрямували на толічку, що була че-рез дві хати. За недовгий час появилася на толічці машина, переповне-на воєнними. Солдати почали зіскакувати з машини, займати бойовий порядок. Та в цей час в одну ціль заспівали автомати. Та так різко, зі всіх сторін, з таким напором, що не було вже кому думати про наступ. Воєнні лежали в паніці на толічці, а кулі видзенькували в гарячому горнилі бою, впивалися своїм смертоносним жалом в націлені жертви і захлиналися ненависною ворожою кров’ю. Раптом все стихло.

Повстанці спокійно відійшли поза хатами в луги, а далі з настанням ночі перейшли річку до запасних криївок.

Стару Юрчиху було схоплено. Пройшла всі муки на цьому грішному світі. Пройшла випробування червоним чистилищем до кінця. Десять років несла Волянська той важкий хрест, ту непосильну ношу за землю рідну…

Вечоріло. Марічка обережно підходила до села. Та зненацька десь в напрямку горішнього кута заскрекотіли автомати. Вона прискорила хід, майже бігла. Вже недалеко рідна домівка…

Але раптом оступилася, пристала. Біля хати якийсь пожвавлений рух, забігали воєнні. Здогадка блискавкою поранила серце… Що робити?! Вирішила більш не повертати на це місце. Згодом Марічка вийшла заміж між чужими людьми, загубила батьківське прізвище і заховалася від злого світу. Хату конфіскували, розбили. Піввіку лиш будяки з кропивою та гіркий полин проростали на тому зболеному подвір’ї.

1945-й рік. Боротьба розгортається з новою силою. Села суцільно підтримують визвольну боротьбу УПА, що поступово переходить на підпільну діяльність. Навіть такі прокомуністичні села як Устя частково беруть активну участь в тій нелегкій боротьбі.

В селі сильний воєнний гарнізон. На допомогу йому був створений загін міліції, «ястребки». Найбільш активними були Марковський, Курищук, Романчук (Ткачишин). Бої часто відбуваються і в день. Богун на квартирі в господині Н. З тайника передали сувій підпільної літератури для села, школи. Не вспіли ознайомитися, як господиня, широко відкривши очі від несподіванки, шепнула: «Марковський на подвір’ї!» Богун успів тільки звести замок автомата і лівою рукою зловити за дверну клямку як Марковський з напарником вже відкривали двері. – Кілька секунд двері моцувалися… Виходу не було… Я легко зняв руку з клямки. Марковський зробив сильніший ривок. Двері з розгону відчинилися навстіж. І в ту мить я висипав з півдиска куль в чорні постаті, що стояли в сінях і вискочив задніми дверима на город в кукурудзу. Господиня встигла вискочити за мною з хати і заховатись в селі. Я мусів затаїтись, бо з усюдибіч бігли на допомогу чекісти-гарнізонники і міліція. Прочісували подвір’я, город. Автомат був у бойовій готовності. І раптом прямо на мене пробирався густою кукурудзою Курищук. Я взяв його на приціл. За кілька метрів він запримітив мене з направленим на нього дулом і рішучим зблиском очей, розповідав згодом повстанець, — швидше відчув, ані ж побачив, що на якусь частку секунди стримала мене від спуску замка. Я слідкував за кожним рухом ворога…

І відчув, що він не вистрелить. Курищук пройшов за півтора метра повз мене. Я незамітно провів його застережливим поглядом… І все. Ми спокійно, якщо можна назвати ті божевільні хвилини спокоєм (!!), розійшлися. То що тут спрацювало? Яка сила? Напевно Господня! Бо так мало статися і так сталося. Не судилося нам ще тоді обом померти…

І знову Тулова. Осінь розмальовувала село жовтими, жовтобурими і ще якимись опалими фарбами. Вся боївка була законспірована вже кілька діб в стодолі Гафії К. Сьогодні вночі відходили в рейд. Богун з кількома хлопцями знаходився в криївці в Наталії Ф. Криївка була тимчасова, не влаштована під зимовий час. Вхід знаходився в самому кутку города між густо сплетеними корчами хризантеми, георгінії і соняшничків. Василь вийшов з криївки. Наталя замаскувала щільно вихід. Міцно збита статура наблизилась. Напів військовий кашкет з чорною каймою, сорочка-писаночка. Чорна куфайка і чорні райтки. На ногах кирзові чоботи. На плечах автомат ППШ. За поясом пістоль. За одежину ніколи не дбав, одягався скромно, — в що небудь. Головне, щоби вона була зручна в бою і довгих нічних переходах. Тихі сумерки стелилися надпрутними долинами на нічліг. На небо боязко скрадався з-за дерев вищерблений місяць. – Наталю! Вже два роки збігає у вирі боротьби за волю Рідного Краю. Майже два роки ні дня, ні ночі людської. Кожної хвилини в очікуванні смерті. Особливо Служба Безпеки ніколи не знає спокою. Необхідно навести порядок, — безпомилково відшукати ворога, що замаскувався між своїми, забезпечити роботу боївки, покарати винних, вислідити зрадника.

По-можливості завербувати працівників міліції, воєнних, особливо з служби НКВС для співпраці. Нелегка то робота, особливо при таких нелюдських умовах, де на кожному кроці, кожної хвилини чигає на тебе автоматна чекістська черга, або осколок чужої гранати. Дехто звинувачує нас, службу безпеки у в строгості, навіть жорстокості — Васильку, не кажи так. Я знаю тебе, твоє щире серце. Знаю, що не вб’єш навіть мухи даремно.

— Наталочко! Найперше, ми також люди, як і всі. З таким серцем і душею, з такими ж святими почуттями любові, злагоди, співчуття, людської доброти і вирозуміння. Якби ми в таких нелюдських умовах і такою життєвою необхідністю були чекістами, то вистріляли б уже півсвіту. Ми виносимо строгі вироки хіба в крайніх випадках. Ось одного разу ми квартирували в с. Ш…

Розвідка донесла, що молодий, здоровий хлопець демобілізувався з армії. В селі організує «ястребків», одержав з району зброю. Та це ще не біда, кожна людина має право на свободу дій, якщо ці дії не йдуть в категоричний розріз з нашою підпільною роботою. Та нерозумний юнак різко став проти нас. Вечорами наші стежки часто стали перехре-щуватись. Він став слідкувати за нами. Прийшли до нього додому. Хатка під соломою, одна кімната. Жаль стиснув серце. Зняли легенько з плечей автомат, посадили на лавку, почали співбесіду. Ніхто його пальцем не зачепив. Бесіда велась розумно, спокійно. Пообіцяв не слідкувати за нами, не доповідати в НКВС. Забрали набої, віддали йому автомат і дуже мирно розійшлися. Через місяць хлопець заспівав інакше. Одержав ще й для батька карабін. І в двох уже сміливіше діяли, навіть робили засідки. Знайшли його другий раз. Так само нечутно зняли з плечей зброю, поставили кляп в рот і привели додому. На цей раз зв’язали руки (батька не чіпали). Підтягнули до поперечного сволка і всипали двацять п’ять добрих буків. Покаявся… Просився… Ще раз відпустили з умовою, що при тій самій його діяльності розстріляємо без попередження. Зброю вже забрали.

— І що, Васильку, не покаявся?

— Ні, Наталю. Вже не ходив сам. Завжди з групою воєнних. Часто робив засідки на нас. Наші дороги розійшлися назавжди. Ми, свої люди, стали ворогами через низьку свідомість, через рабське приниження перед ворогом. І ми вимушені були ліквідувати його. То ж в чому наша провина? В чому наша жорстокість, Наталю?

Або ж, напевно пам’ятаєш Наталочко, недавній бій між селами Орелець — Тулова. В групі «ястребків», що складалася з шести чоловік, був молодий, але досить спритний і вже досвідчений чекіст Дроздов. Він і керував групою. Сама група складалася з знайомих хлопців — прутівських, устецьких, навіть учнів торговельки. Та нас цікавив тільки Дроздов. Озброєння на шістьох — дві СВТ — десятизарядки, два кріси, два автомати досить солідне. В нас чотири автомати. Та ми не мали права прогаяти час і такий сприятливий збіг обставин. Ми залягли за кілька кроків від дороги в стиглу пшеницю. Коли «ястребки» проминули нас, ми строго дали команду: «Руки!» Не стріляли, щоб не вбивати своїх хлопців. Старалися якось відділити чекіста з групи. Та через хвилину пожаліли за тим. Група впала на землю і почала відстрілюватись. Вогонь посилювався. Ми змушені відповзати назад у пшеницю і несподівано помінятись ролями, — з нападаючих стати оборонцями. Це використав Дроздов. В якусь долю секунди чекіст відскакує в протилежну сторону дороги і зникає в тулівських лугах. Бій затягнувся. Ми виявились в досить небезпечному становищі. Група зсунулась в неглибокий рів і не давала нам змоги навіть голови підняти. Очікувалась допомога з району. Положення ускладнювалось. А до вечора ще далеченько… Та немає нещастя, щоб не виручило щастя. Хлопці так захопилися стріляниною, що не опам’яталися, коли вистріляли всі набої. Хоч не були впевнені, ми відчули їхній стан, ми рискнули блискавично використати положення на свою користь. Хоч кілька поодиноких пострілів ще дзв’якнуло, щоб відвернути увагу, мої хлопці вдарили по вихідному крилу. Я підповз справа вздовж по рівчаку. Взявши всіх по прямій на приціл, скомандував: «Руки!!»

Вистрілу більше не було, всі покірно склали зброю. Ми провірили її. Не було ні одного набою. Всі впали на коліна.

— Братці, помилуйте, у нас жінки, діти…

— А де Дроздов?! — запитав я.

— Ми… ми… — та й не було що більше сказати.

— Чому більше не стріляли?…

— Ми… Простіть… ми не хотіли…

— Бо не було більше набоїв… — Уточнив я.

То що ж ще можна додати до цього, Наталю? Своїх стріляти до останнього набою, щоб дати чекісту втекти?!! Може знову наша провина??… Ні, братіки! Провина ваша! І вона звершить над вами суд справедливості. А кара за злочин проти України буде по закону повстанської боротьби.

… Суд виконано на місці.

Звичайно, Наталочко, людині Бог дав життя, і ніхто не має права його відбирати. Але людині Бог дав і власний розум, яким вона повинна керуватися, а не за чужим бажанням виступати проти власного народу. Бо тільки завдяки ясному розуму, глибокій свідомості, вся Європа є вільною, а ми споконвіку, наче Богом прокляті через гріхи несвідомості, зависті, нелюбові до ближнього, зради, не можемо вихрапатися до тої вільності, віками омріяної са-мостійності…

Місяць нарешті видряпався на вершечок найвищої груші, підчепив на ріг вайлувату хмарку, що ліниво гралася кучерявими баранцями і вперто не хотіла зійти йому з дороги.

З подвір’я беззвучно появились темні постаті. Обмінялись паролями, зійшлися.

— Ну, Наталочко, прощавай. Напевно аж весною зустрінемось. Поцілував уперше вродливе дівоче личко. Не зупиняла його. І теж вперше м’яко, по-дівочому, торкнулась губами таких розкішних, пухким з воронячим зблиском кучерів. Засоромилась… І, якби не нічка, напевно втекла б зі встиду… Ще постояли. Хлопці через певний інтервал безшумно розчинялися в темряві. Василько пішов останнім. І незчулася Наталочка, як раптово обняв і розцілував біле личко геть чисто все і… з сорому втік. А Наталя стояла ще довго з пломеніючим зі стиду личком, і довго ще відчувала несмілий, скрадний, але всеохоплюючий і такий бажаний дотик юнацьких гарячих губів. Щастя, що нічка сховала той перший спалах двох жеврінь, той ніжний пуп’янок юності, що прорізався цієї ночі з двох сердець і марно став виро¬стати в пишну квітку невинної і нездійсненої любові.

Лютий місяць 1946-го року засклив тоненькими прозорими шибками-окрайцями похилі береги Черемоша. Гірська річка гнала швидку, вперту, течію до спокійного Прута, врізалася в нього дикою вільною стрілою і ген аж за Заваллям потопала в його тихіших, просторніших і владних глибинах. Снігом замітало всі ходи і переходи. Добре обладнана криївка-зимівник — затаїлася в густих корчах ого¬леного лугу. Зимою вихід з криївки був заборонений, щоби сліди не привели ворога. Сумно було в сховку. Не чути голосу Василька, не чутно його улюбленої пісні… Сумно лежало вже другий місяць знесилене тифом тіло. Разом квартирували і хлопці. Не дивлячись ні нащо, не було змоги відокремити хворого. Лікарства не було. Збивав високу температуру кислим молоком, соком малини. І дуже молоде тіло оживало. Смерть і цей раз, нічого не скориставши, відійшла. Але недалеко… Ой недалеко-о-о!

Помаленько вже вставав сам, ходив по неширокій криївці. Але ще був знесилений до краю, часто упрівав, впадав у задуму… задихався. І в такому стані застав їх ранок 18-го лютого. Гарнізон НКВС та «ястребки» ішли швидкими перебіжками прямо на сховок. Донос був точний. Господнім чудом хлопці встигли непомічені вислизнути з криївки, вскочити в холодну, крижану воду і зануритися в прибереж-них корчах по шию. Останнім вийшов знесилений Богун. З теплої криївки він вибіг після тифу босий, в одній сорочині і з пістолем в руках. Виходу не було. Зблисла востаннє думка: «За всяку ціну врятувати хлопців!.. Мені все одно, я далеко не втечу…». Чекісти і колишні шкільні товариші-ястребки добігали до нього з криком: «Вася, сдавайся! Будеш жить!». Хотіли взяти живого.

Вмить оцінивши ситуацію, з усіх сил кинувся в протилежну сторону через річку. Згарячу на одному диханні босий перейшов брід, але вже зламаний крижаною водою безсило осів на березі. За ним кинулися чекісти. З страшним болем встав. Владним помахом руки зупинив їх. Спішив… Боявся, що знесилиться і впаде непритомний чекістам у руки… Сорочка обмерзла, ноги на снігу посиніли, задубіли… З усіх сил ще крикнув: «Смерть зрадникам! Слава Україні!» і приставив пістоль до голови. Все довкола завмерло, все заціпеніло… В холодній тишині звук вистрілу потроївся, тричі відбивався по черзі від берегів, ще тричі потроювався, збільшувався, виростав і важким стогоном потопав аж десь в глибоких водах Пруту. Знесилений, мертвий упав на сніг. Голова звисла над водою. Бистрі хвилі полоскали пишні кучері. Вони любувалися ними, вони вимивали їх від злиплої на холоді крові, вони востаннє розчісували їх шумливими дівочими голосами:



«..Я бим тобі чесала,

чесала, чесала,

Коби мати не знала,

Не знала, не знала…

Коби мати не знала,

Не знала, не знала…»



Ціною власного життя друзі були врятовані. Труп Богуна проволокли по снігу до стодоли, де знаходився гарнізон. Одночасно арештували тітку (мамину сестру), запідозривши її у зв’язках з підпіллям. Роздягнуту і босу цілу ніч тримали її біля трупа, насміхаючись, мовляв, що б не втік… Після нелюдських катувань її судили на десять років. Відбувала «провину» в Норильських таборах. Згодом вивезли стареньких родичів Василька в далекі Казахські піскові завої, в далекі Карагандинські снігові заметілі.



«ПОЛТАВЕЦЬ»



Осінь 1946-го року, як звичайна осінь в Карпатах, була понурою, мокрою. Дощ кособочив холодними бризгами в обличчя, заливав очі, рівчаками спливав за пазуху. Одежа холодним потом прилипла до га-рячого тіла. Рвані дощові хмари, знемагаючи під власною вагою, розсі-вали мрячними долинами осінні холодні мжички. Поривистий вітер болюче довбав задубілу від холоду шкіру. Бій наростав. Чудом уціліла сотня «Цигана», розташувалася на постій після виснажливих боїв з військами «червоної мітли», що діяла в районі Пістиня на Косівщині.

Більшовики безнастанно переслідували сотню. З районів безпере-бійно йшла підмога. Стальним кільцем затискали вороги відділ УПА. Вимучені, виснажені довгими переходами і важкими боями, стрільці втрачали всяку надію на порятунок. Вони міцніше стискали в руках кулемети, лаштували останні набої, щоби з гідністю зустріти останні хвилини свого життя, з гідністю вмерти за свій рідний Край, за свою перемогу. В шумі бою зненацька почувся владний, рішучий голос.

— Друже сотник! Спробуємо прорвати оточення.

— Четар Полтавець! Сотня майже здесяткована, ослаблена… Що пропонуєте?

— Залишіть мені кулемет і останні набої.

Вдаримо разом, де найбільше оточення. В ту ж мить ви прориваєтеся в протилежному боці, я прикриваю вас. Кілька гранат не дозволять ворогам підняти голову на допомогу. Якщо вирветесь, обніміть востаннє від мене мою стареньку неньку, сестру, що в Залуччі…

«Циган» обняв сімнадцятирічного юнака. Скупа сльоза зблиснула на обличчі бувалого воїна, славного сотника УПА… В ту мить весь бойовий склад ударив в одну точку, як обманливий удар прорватися з кільця. Більшовики негайно стягнули в ту точку більш сили. І одночасно різкий, смілий і напористий наступ на іншому відтинку бою. Кулемет прикривав відступ. Гранати змітали ворожі зусилля ата-кувати відхід сотні. Та раптом кулемет замовк. В запасі одна граната… «Полтавець» піднявся. Довкола ще вужчим кільцем оточили юнака вороги. І враз на його обличчі засяяла радісна усмішка. Більше півсотні друзів, приречених на смерть, вирвалися таки з цупких рук ворожої навали…

— Щасти вам, мої вірні орли! Відплатіть за нашу кров, за невинні сльози матерів наших! Слава Україні! Ще хотів спробувати втікати, щоби бути забитому стоячи, в бігу, в русі, у відчайдушній боротьбі… Але ноги… Криваві рани нагризені порваними на клапті черевиками в бойових переходах, розірвані до кісток в безконечних рейдах зупинили його. Червона орда пропонувала здатися. Обіцяла життя, рай на землі…

Та юнак вже не думав нічого. Він був щасливий, що залишились живими друзі, які продовжать ту велику боротьбу за визволення. І в цьому продовженні змагу за волю України буде і його скромна частка, що в цьому незгасному продовженні буде він, сімнадцятилітний юнак з Залуччя Микола Шкурган — «Полтавець». В останню мить перед очима з’явилось дитинство: рідне 	село, 	Снятинська Торгова школа, юнацька сітка ОУН і перші бойові кроки 1944-го року в УПА, що організувалася на Буковині в його першому відділі «Магістри», яким командував «Кармелюк»… І раптом зникло все… В руках легко тремтіла затиснута граната. Рішуче зірвав кільце. Громовим ударом пролунав вибух. Удар розривався Космацькими верхами, повторювався тисячоголосо звористими закутинами Карпат і тихо осідав на посивілих в тумані осінніх зів’ялих покосах.

Далеко в горах зібралася розкраяна сотня. Останній вибух гранати сповістив їм, що вже звершилося… Не стало надійного друга, щирого і розумного товариша, що своєю смертю переміг їхню смерть, що своєю смертю відкрив ще одну героїчну сторінку в історії України, в історії рідного села.

«Циган» виструнчив сотню. Друзі склонились в скорботному мовчанні. Вони віддали останню шану герою. Згодом «Циган» направився в далекий рейд, щоби востаннє вклонитися старенькій посивілій матусі та осиротілій сестрі, та й просити, щоби не чекали на сина, бо він вже не прийде додому… Ніколи не прийде…

Неспокійним щемом сумувала ніч… Гробовою тишею і могильною пусткою зустріло стареньке подвір’я повстанців. Старенька мати з дочкою вже давно вимірювали зболеними ногами сибірські безмежні простори.

Лиш дика м’ята та чебрець нагадували подорожному, що тут розцвітало колись життя, що тут також колись любили, сміялися, плакали…



НЕСКОРЕНА БОЇВКА



Майор П’янков знервовано вимірював кроками слідчий кабінет. Він тривожився. Вже кілька днів допитує схопленого зненацька на «трійку» (наркоз) в час облави в с. Залуччя бандерівця. Та, напевно, даремно він бавиться з ним. Тільки терор, жорстокий, безпощадний, зможе розв’язати йому язика. Різко повернувся до телефону.

— Привести арештованого! — наказав. П’янков перебирав у пам’яті весь хід допиту. Невже він в чомусь помилився? Чому так вперто мовчить арештований? Чи, може, дійсно мало знає?

Через кілька хвилин привели в’язня.

— Ви вільні, — до дижурного.

— Сідай, сволоч! — Майор штовхнув з силою ув’язненого до дверей. Той безсило впав на прибиту до підлоги табуретку.

— Мовчиш?… Зараз ти в мене заговориш…

З звірячою силою і злобою кинувся на жертву. Довго знущався над хворим тілом, поки той знепритомнів. Знову мокрого і знекровленого поволокли в слідчу камеру. Так повторювалося цілий тиждень. Тіло в’язня вже зовсім не слухалося. Геть знесиленого привели вже в котрий раз на допит. Фізично в’язень вже був зломлений, морально ще на щось надіявся. Цього разу майор був добріший, — навіть вгостив сигаретою.

— Слухай, Капанюк, ти ще довго будеш впиратися?… Григорію Івановичу, не будь дурнем… Ми й так знаємо твоє минуле… Нам все відомо.

— То чого питаєте, — ледве чутно.

— Просто формально потрібно твого зізнання, щоби оформити документ на суд… А якщо не хоч, то не біда. Ми й так засудимо тебе, але вже з строгішим режимом відбування провини. Якщо розкажеш все правдиво, визнаєш провину, послухаєш нашої поради, то не тільки не засудимо, але простимо провину і, можливо, відпустимо додому…

П’янков мав щодо цього свою думку, метою якої було використати підслідчого в подальшій боротьбі проти ОУН – УПА. Змордоване тіло й душа якось обм’якли.

— Начальник, мене вб’ють, я боюся.

— Ну, то вибирай, — або співпраця, або поїдеш туди, де «Макар телят не пас». Ясно?!

Капанюк зам’явся. Майор підняв трубку, щоби викликати дижурного, та арештований зупинив Його.

— Най буде…

— Ото ж слухай завдання, яке ти повинен виконати без всяких застережень. І не думай нас обдурювати, бо наша рука довга… За край світу дістане… І зогниєш тут в тюрмі! Чув?!

— Чув.

— Хто з знайомих ще в банді?

— Нагорняк Микола Іванович (Твердий), Красійчук Василь Петрович (Скала). Є ще інші, невідомі. Рідше появляються провідники Кривоніс, Гамалія, Козак.

— Де вони зараз знаходяться?

— Не знаю. Після мого арешту вони, напевно змінили постій.

Негайно шукай їх. Як хочеш, але знайди. Пристань до них. Просися, Молися, — роби що хочеш, — але пристань, увійди в довіру. Постарайся частувати їх спиртом частенько. У нас все домовлено. По твоїй записці в любий час дня чи ночі тобі видадуть у спиртзаводі необмежену кількість його. Ясно?

— Так, розумію, але вони не п’ють. Там строго… Під карою смерті заборонена пиятика. В окремих, святкових випадках дозволяється чверть літри на чотирьох чоловік.

— Тоді цей варіант, правдоподібно, відпаде… Застосуємо другий. Коли появляться в бункері провідники Кривоніс, Гамалія, Козак та інші, якщо вдасться, при найсприятливішому збігу обставин перестріляти всіх… Для цього даємо півроку часу…

Довго шукав Григорій зв’язків, довго ходив блукаючи полями, поки нарешті не зустрівся з знайомими друзями. З перших хвилин зустрічі він розповів повстанцям про завдання НКВС. Присягав і клявся, що згодився тільки для того, щоби вийти живим з більшовицьких рук. Хлопці йому довірили, — прийняли в боївку. Проходив час. Люди у важких нелегальних умовах майже всі перехворіли тифом. Але ні хвороба, ні час, ні на мить не знизили уваги до Капанюка. Накази провідників виконувалися завжди точно і з високою відповідальністю. З криївки його самого не відпускалося ні на хвилину. І все таки, незважаючи на таку щільну опіку, ранньою весною 1946-го року до господині Шкурган Марії навідалися непрохані гості. Більше півроку марно очікував майор П’янков результату своїх переговорів від Капанюка. Мовчали телефонні дзвінки, мовчали закодовані спецапарати, мовчали донощики. А тому раннім ранком приїхав у село з чималою групою червонопагонників. Був одягнутий у вишивку з синьожовтими китичками. Нахабно звернувся до господині, щоби вона занесла записку, яку її щойно вручив, до бандитів, що знаходяться в її стайні в бункері під підлогою.

Господиня зробила великі очі.

— Нічого не знаю… в мене немає ніякої криївки.

— Немає?! — злорадно просичав П’янков. І з розмаху, з цілої сили вдарив жінку в обличчя. З дикою люттю накинувся на неї. Безтямно бив кулаками в обличчя, в груди копав ногами в живіт…

Коли її відляли водою, Марія опритомніла. Майор назвав всіх чотирьох повстанців, що були зараз у криївці, — Нагорняк, Красійчук, Капанюк і Фербей. Він навіть назвав, хто як почуває себе після тифу. Жінка закам’яніла. Опиратися було годі. Вона вимушена була віднести записку в криївку. В записці було повелено всім здатися. За те буде їм прощено провину і даровано волю. Так чотири рази марно натужувався П’янков склонити партизан до зради. І всі чотири рази Марія під дулами автоматів і своїх і ворожих переносила записки. Вона ходила по лезі гострого меча, ходила по краю пропасті. За цей короткий час скроні жінки вспіли припорошитися срібною памороззю. Нарешті хлопці заборонили жінці входити до них для її безпеки. Тепер самі більшовики підходили на певну віддаль до входу в криївку і переконували повстанців здатися на їхню милість. А коли до входу підійшов начальник «ястребків», сущий диявол і терорист села Гунько Петро, хлопці дали по ньому автоматну чергу. Та безувір мав щастя. Перестрілка затягнулась до полудня. Вороги стягнули підкріплення на всю вулицю, щоби повстанці не вирвалися через можливий запасний вихід. Вхід в криївку москалі почали закидати гранатами. Гунько кинув цілу в’язку, щоби розширити його. Поступово згущувалась ніч. Вороги боялися, щоби партизани не скористалися темрявою і не вискочили наверх, а тому безперервно закидали вхід гранатами. На довершення більшовики запалили стайню.

І в полум’ї, що охопив всю будівлю, на гарячих крилах вогню загорілася і шугнула в височінь пісня…



… «Душу, тіло ми положем

За нашу свободу,

І покажем, що ми браття

З козацького роду…»



Це був гімн народу, що в розпуці і цілком свідомо жертвував своїм життям, — і душу, і тіло за свій рідний Край, за козацький звичай, за свою перемогу… І враз зірвалася в середині криївки зв’язка гранат. Страшний вибух струсонув стелю і кинув її на розірвані тіла мучеників. А за хвилину впав туди весь дах дощенту згорілої стайні…

Згодом відкопали всі чотири трупи і потягнули їх на головну дорогу біля с/ради. Так, напоказ і пострах всьому селу, всій Західній Україні, лежали роздерті, пошматовані тіла юних героїв чотири доби. І нарешті сільська рада розпорядилася закопати трупи в кутку старого цвинтаря в спільній могилці. І зрівняли землю, щоби і сліду їх не залишилося в народній пам’яті. Та пам’ять народна щедра, — вона незгасна, вона вічна, як вічна слава України.

Господиню дому арештували і засудили на десять років каторги з відбуванням в холодних просторах голодного Сибіру. І не раз ламала собі в розпуці голову Марія над великою тайною душогубства…

— То хто ж видав тебе на смерть, мій скошений цвіте, хто встромив кривавий ніж в твоє серце моя Україно?! Та й чи забере жорстокий час з собою в могилу тайну зради, запроданства?… А чи викаже душогуба і в залізі поведе його колись на суд правди, на суд справедливості?!…



«ІВАСЬ»



Ще змалечку готувала йому доля нелегке життя. Ще змалечку годувала вона його любов’ю до рідного Краю, ще змалечку Господь обдарував юнака чуттям пізнання переваги добра над злом, любові над ненавистю. Дмитрик закінчував шостий клас. Навчання давалося йому легко. Живий і сміливий розум ще по-дитячому несміло виглядав з-за синьоокої голубизни, що ховалася за тином чорних і по-дівочому довгих вій. Родився вродливим. Вже в шостому класі всі дівчата задивлялися на Дмитрика. Та йому було байдуже. Він безжурно випасав над Черемошем овець, виводив долинами козацьких та стрілецьких пісень, що навчився ще в діда, проводив з хлопцями дерев’яні бої, де завжди виступав по стороні скривджених. Вроджена кмітливість робила його навіть серйозним, думаючим. Вона виділяла його серед чималого гурту сільської молоді. Багато начувся оповідань серед однолітків про українських партизанів-бандерівців, що ведуть бої проти московських окупантів. Навіть інколи вечорами бачив озброєних людей, що переходили селом.

— Тату… — чекаючи вечері запитував.

— Чого тобі, Дмитрику?

— А хто то є, що ходять вночі озброєні? Чому вони ходять вночі, а не вдень?

— То солдати, армійці. — Батько не хотів посвячувати ще не зрілого сина в цю історичну таїну. Але під пильним, якимсь незбагненно бажаним і широким синівським поглядом не втримався.

— Дмитрику, я скажу тобі, але знай, ні звуку нікому. Чуєш?! Бо один необережний звук, слово, і ми, старенькі, будемо вивезені у Сибір на каторгу… — Батькові слова реп’яхами вчепилися в юне серце: «Чому? За що в Сибір? Що ми кому поганого зробили? Та ж не ми прийшли до них розказувати, а вони до нас. Не ми забираємо в них, а вони в нас». То ми не маємо права навіть захистити себе? Чому ми мусимо мовчати? Чому?! — Він боляче заглянув батькові у вічі.

— Сину, важка недоля впала на нашу землю. Вороги, сталінські наймити силою вдерлися до нас. Повернули нас в рабів. Захопили все наше багатство, поступово нищать нашу рідну мову, насильно повернули нас в свою, російську православну віру. А ці молоді хлопці, що ходять вночі озброєні, встали на захист нашої волі, правди, нашої української віри. Їх ненавидять люті наші вороги-московити. Вони підкупом, зрадою стараються їх знищити, а нас поступово повивозити в холодний Сибір на муки. Тому ми всіма силами повинні допомагати цим людям, їхній підпільній організації, яка зветься, синку, організацією Українських Націоналістів.

— Батьку, а що я можу зробити для них? Чим допомогти їм?

Батько непримітно витер рукавом обличчя. Сльози радості закрутилися в очах. Він обняв, пригорнув до грудей головку сина і цілував…

— Багато можеш, дитино. Найперше допоможеш вже тим, що коли і де б ти не зустрів цих сміливих людей, не кажи нікому-нікому про це! Хай то буде твоя велика тайна. А друга, синку, тайна, — якщо десь побачиш червонопагонників, найскоріше, негайно повідомити мені це буде найбільший поки що твій вклад у нашу спільну працю для нашого народу, для України.

Дмитрик випростався. Ще незміцнілими руками обняв батька за шию і всюди-всюди розцілував.

— Добре, я все зроблю, як кажеш. Обличчя сина зробилося не по-дитячому серйозним. Густі бровенята розлетілися крильцями навсебіч, вольові губи ціпко зімкнулися, — в думці він давав батькові клятву.

Та й не забарилася поміч Дмитрика. Поганяючи надвечір’ям з пасовиська корівок, він запримітив у лузі за селом чималу групу військових, що непримітно розсипалися і затаїлися в кущах.

Зовні спокійний, він з непідробною настирливістю підганяв худібку. Надворі зовсім посутеніло. Впустивши корівок на подвір’я, прожогом кинувся за батьком.

— Ма, а де татко?

— А що таке?

Чому ти якийсь стривожений?

— Нічого… А де тато?

— Немає вдома. Прийде пізніше.

Дмитрик довго не роздумував. Він твердо вирішив діяти самому. Зопалу вибіг на вулицю: — Що робити?! Батька немає, кому довіритись?! — А час невблаганно біг, час летів… Хлопець вибіг на ледь примітну стежку, що вела навпростець в луги, до Черемоша. Раптом зупинився.

Та ж десь там, в кінці поля більшовицька засідка… Що робити?!…

З оціпеніння вивів його легкий шурхіт кроків, що наближалися з села. Дмитрик відскочив у бік. Прямо на нього обережно ступали люди. Один за одним через кілька кроків, через певний проміжок. На плечах наперевіс автомати. Коли порівнялися з ним, хлопець зважився:

— Люди!… — стишено. Тут же всі залягли. І тиша…

— Хто? Кличка! — Дмитрик перестрашився, — руки й ноги тремтіли, зуби вибивали коломийки, а висхлий раптом язик десь далеко застряг у горлі.

— Люди, не йдіть далі… Там засідка… — ледве вимовив. Батько впізнав тремтячий голос сина.

— Дмитрику! — шепотом, — підійди ближче. — Хлопець підліз на ліктях до переднього. Батько супроводжував боївку.

— Сину, в твоїй юній особі Всевишній зіслав нам спасіння… — Батько поцілував сина. Всі тихцем встали і направились в протилежну сторону. Коли прощалися ген вище за бродом по другий стороні Черемошу, провідник міцно потиснув руку Дмитрикові:

— Цього разу, юначе, ми в довгу перед тобою. Щиро дякуємо від імені всієї боївки, від імені УПА за смілість, відвагу, за любов до свого народу. Рости на славу України!

— Дякую… — ледве вимовив…

Батько передав боївку по зв’язку. Додому поверталися разом. Поверталися горді, щасливі, радісні. І ще не раз ставав Дмитрик у великій пригоді партизанам-бандерівцям. Та одначе згодом свої перевертні-донощики вислідили його і донесли в НКВС. Більшовики всіма силами намагалися зловити хлопця. А тому він змушений був зійти через певний час в підпілля, на нелегальне становище, як розвідник СБ під кличкою «Івась». Провід УПА направляв здібного юнака в Карпати на навчання, але настирливий хлопець категорично відмовився. Він бачив своє місце тут, в рядах вояків рідної боївки.

В 1948-му році шістнацятирічний «Івась» виконує дуже складний атентат. В селі, крім групи військових та уповноважених району, організовано групу «ястребків» з ліво нахиленої молоді. Начальником батальйону поставлено сільського активіста Гунька Петра Івановича. Це був справжній терорист, справжній деспот для села. Найчорніші акції виконував проти односельчан. Жорстокість людини не знала меж. Він міг безкарно побити, чи навіть вбити односельця. На кожному кроці ходив з охороною. Навіть в туалет без зброї не виходив.

І ось «Івась» добровільно виходить на двобій з лютим катом села. Вивчивши досконало всі обставини, що оточували майбутню мету, він непомітно влізає на стрих гарнізону, де постійно знаходиться Гунько. Дві доби пробув на стриху «Івась». І настав час кари Господньої. Ранком, ще роздягнений без конвоя вийшов Петро в туалет. За поясом пістоль. З стриху через вікно добре проглядалася вся окружність. Звівши автомат, «Івась» спокійно прицілився. Пролунав єдиний вистріл. В ту ж мить юнак скочив на землю і, зовні спокійний, пройшов у луг. За його прикриттям брів через рівчаки з водою, — губив слід.

В незамітній хатині на краю села пробув до вечора. А там нічка, як сестричка, — і пригорнула, і нагодувала, і схоронила юнака. Прийнявши єдиний вистріл за витівку Гунька, які він часто з нічого створював, гарнізон запізно кинувся навздогін, так і нічого не впіймавши. Зате село відітхнуло з полегкістю від злобних кривд.

Більше чотирьох років вів запеклу боротьбу з окупантами Дмитрик-«Івась». Більше чотирьох років на кожному кроці чигало на нього дуло чужого автомата. І в 1949-му році, в лютому місяці, не стало в живих юного месника, вірного сина України. В селі Підвисоке знайшов свій пристанівок юнак. Обороняючись до останнього набою, він був навічно прикутий ворожими кулями до рідної землі. Вмираючим поглядом востаннє обняв всю Україну в кайдани закуту. І в останню мить відчув міцний потиск дружньої руки:

— І цього разу ми в довгу перед тобою, юначе. Від імені всієї боївки, від імені проводу УПА ми щиро вдячні, що не посоромив нашої слави, що не впав перед ворогами на коліна… Вічна слава героям! Вічна слава Україні!



«СИРІТКА»



Стоїть одиноке дівчатко літ вісім

І плаче-ридає і маму зове, —

Тумани, тумани, а де ж моя мама?

Чому моя мама до мене не йде?



Тумани гуляють, тумани сміються

І зовсім не чують сирітки слова.

О мамо! О мамо! Вернись моя мамо!

Поглянь, як ридає сирітка твоя…



Два роки я мала, як ти умирала,

З тих пір на могилу несу я квітки…

Ніхто мене, мамо, тепер не жаліє,

Ніхто не цілує так ніжно, як ти.



Тумани нічнії, як пісні сумнії,

І зовсім не бачать, як слізка тече…

Тумани, тумани, навіщо вам мама?

Як взяли ви маму, беріть і мене!

Народна пісня



Над селом поволі стихав голос церковного дзвона, що востаннє своїм сумним гомоном-зітханням супроводив помершу на вічний упокій. За домовиною йшов невеликий гурт селян. Чужі люди несли дворічну дівчинку, що залишилася безпритульною сиротою на широкому білому світі. Дитя ще не розуміло тої сумної трагедії, що так невчасно розігралася на самому початку її незавидної долі. Воно тягнулося маленькими рученятами в домовину, де байдуже до цього світу лежала її ненька…

— Мамко, мамочко!… — лепетало маля. Я хочу до тебе… На руці хочу… Чуєш, мамко, на руці до тебе… — Дитя рвалося зі всіх сил до неньки, тягнулося рученятами, всім маленьким єством. Люди вговорювали:

— Вуйцьо тобі другу неньку купить… Не плач, Марічко, не плач…

— Не хочу другої… Не хочу-у-у! — Захлиналося дитя. — Я хочу мої неньки, хочу цеї файної… — Та й показувала пальчиком в домовину, де спала вічним сном її «файна» рідна ненька…

Після похорону перемучене дитя заснуло. Через сон Марічка усміхалася, бо рідна ненька гойдала її на теплих материнських руках і співала Марічці її улюблені співаночки-колисаночки…

Виховувалася Марічка у вуйка, маминого брата. Насправді дитина була наймичкою. Дні і ночі коротала в чужих людей. Батька не пам’ятає, а ненька давно вже лежить в могилі… Залишилася змалечку круглою сиротою.

Та прийшли інші часи, часи грамоти, самоосвіти. Марічка трохи в школі, більше самотужки вивчає грамоту. Вже добре писала, читала. Згодом тайком вечорами читає історію свого поневоленого народу — велику історію України. В юнацькій душі поступово місце рідної неньки на всю широчінь її допитливого розуму, на всю глибину юної свідомості врочисто і назавжди вступає образ другої матері, неповторної у віках всеперемагаючий дух Матері України. Марічка не мислить себе поза цим безсмертним розумінням.

І в такому розумовому положенні, в такому самоосвітньому понятті застають Кобевко Марію 1944—1946 роки, — роки великих визвольних змагань за волю занедбаного, національно і соціально пригнобленого українського народу. Марічка душею і тілом віддається цій боротьбі, з головою поринає в шалений вир, в бездонний крутіж роботи на національному ґрунті. З ранніх років пов’язує все своє існування, все своє майбутнє з підпільною Організацією Українських Націоналістів. В цій чисто національній з суто демократичними засадами кухні Марічка вбачає єдину мету до визволення. А клич: «Воля народам — воля людині!» надихає її на беззастережну боротьбу супроти найжорстокішої тиранії світу — російської. В підпіллі одержує кличку «Сирітка». Вона використовує напівлегальне становище і активно включається в підпільну роботу. На її сумлінні найвідповідальніший відтинок роботи – зв’язок. Вона пов’язує боївку з боївкою, провід з проводом, різні політичні, організаційні, господарські відділи, групи спецпризначення, поодинокі строго секретні донесення Служби Безпеки.

Опергрупи не раз зустрічали Марічку в своїм, сусідніх селах, але, не маючи достовірних даних і не знаючи в обличчя, не чіпали юнку, хоча вже шукали її. Одного надвечір’я зовсім випадково зустрілася з начальником «ястребків» односельчанином Квасняком Петром.

— А-а-а! Ану ходи, Маріє, сюди… Ми тебе вже шукаємо. Є дані, що ти знаєшся з бандерівцями… Пішли до сільської ради! — наказав. Дівчина просилася, мовляв, нас ніхто чужий не бачить, я не знаю нікого, бігме, вуйку, Петре, не знаю. Відпустіть, я піду собі з села. І ніхто більше не побачить мене… Я виїду кудись на роботу… Пробувала навіть жартувати. Та нічого не допомагало. З ослячою впертістю злий яничар під силою зброї привів дівчину в сільську раду, а звідти в гарнізон, що поміщався в класних кімнатах школи. Там знаходилися вже знайомі дівчата, що були арештовані раніше за участь в ОУН. За прикладом начальника гарнізону Єрмоленка та майора П’янкова більшовицькі авантюрники в червоних пагонах знущалися з Марічки. Знущалися морально і фізично.

Великою жорстокістю відзначався «яструбок» Романчук з Устя. Він навіть великодушно дозволяв в’язням цілувати йому ноги.

Жорстокості не було краю. Били кийками, били шомполами. Шомпол розпікали на червоно і випалювали дівчатам на тілі тавро. Коли людина непритомніла, піднімали за ноги догори і заливали водою ніс. Деспоти застосовували й інші методи червоної терористичної школи.

І сьогодні ще живе учасниця нелюдських знущань Романюк Ганна Іванівна, в котрої ще й досі на тілі червоні, зарубцьовані вже часом рани, випечені колись московськими і своїми яничарами-катами.

Не змогла «Сирітка» видержати нелюдські знущання. Вона вирішила звільнити себе від психічних і болісних тілесних мук назавжди. А коли тихо шепнули її дівчата, що в селі на обочині дороги біля сільської ради лежать упокоєні чотири юнаки, чотири розірвані гранатами Марійчині друзі по підпільній праці, вона ходила наче заворожена. І коли на слідуючий день чекісти заставили дівчину наводити порядки в кімнатах, вона, не довго думаючи, сходить на другий поверх, на ходу пращається з дівчатами, що працювали внизу, і тихо, але рішуче підходить до вікна другого поверху.

— Господи, прости твою «Сирітку»… Прости мій нерозсудний вчинок, мій болісний гріх, але я більше не можу… Спокутую свій гріх в іншому, Твоєму, Боже, потойбічному світі… Де немає вже муки, немає страху, … не буде вже ні болізни ні печалі, а буде тільки життя вічне…

Ненько моя найдорожча, я вже йду до тебе, я йду, ненечко-о-о!! Зустрічай свою доню-сирітку… Зустрічай… — Ще кілька секунд… молилась. Зненацька напружилась всім тілом, в очах зблиснув якийсь неприродний подив, — вони горіли вогнем непорочності… Тихо відчинила вікно…

— Україно моя, світе ясний! «Сирітка» покидає Тебе, мій раю тихий… Прости її… Я буду й там день і ніч молитись за Тебе, за твій нерозумний зацькований народ… «Сирітка» буде молитись за тебе, Україно… — Раптом стала у відчинене вікно і з словами? «Слава Україні!» блискавично шугнула вниз головою на цементний підмурівок будинку… Та не померла дівчина відразу. Її непритомну з розбитою головою негайно відправили в районну лікарню. Під пильним наглядом чекістів її хотіли вилікувати для дальшого слідства і ще більших тортур. Але Господь вивільнив Марічку від мук назавжди. Через місяць «Сирітка» упокоїлася. Вона лежала непорочна і не зломлена в часі. Ледь усміхнені уста шептали: «Ненечко-о! Я йду до тебе-е-е! … Іду-у-у…

… З високості сяяв золотий Тризуб на тілі голубого неба. То вітала «Сирітку» вже вільна Україна, за волю-долю якої Марічка без вагань віддала своє життя…



ДВА ТИЖНІ В ПЕКЛІ



Ганнуся вже з літа вимушена була ховатися. Чекісти посилено шукали її по всьому селі і за його межами. Хтось давав явні докази, точні свідчення співпраці з підпіллям. Але хто?… Ні на кого не падало підозріння, сумнів… Вже всіх непевних людей перерахувала в Залуччі, але вказати з певністю не наважилась ні на кого. Але все таки хто?! Та ж доказ свідчив про безперервні пошуки гарнізону, «ястрибків», підісланих до Ганнусі агентів. Ховалася вже більше півроку, бо рідна хата була так простріляна засідками, що про відвідини родини не було й мови. Але на таке велике свято, на Йордан, Ганнуся не втрималася. Навіть на Святу Вечерю не підійшла додому, до неньки рідної… А на Йордан чомусь зважилась… Понадіялась на своїх людей, може, хоч сьогодні схаменуться, згадають Господа в серці і так знімуть засідку — хоч сьогодні стануть людьми…

Але в прокажених більшовицьких серцях нічого людського вже не було. Сталінською отрутою витравили з їх сердець все людське, — любов, жаль, совість. А замість цієї Господньої доброти створили червону порожнечу, щоб наповнити її сатанинськими відходами — ненавистю, пімстою, зрадою, чорною злобою і нацькованим братовбивством і не вспіла Ганнуся переступити поріг рідної хати, як пекельна московська зграя оточила щільним кільцем подвір’я і з диким гарчанням і вискаленими зубами зв’язали бідну дівчину і поволокли на гарнізон, що знаходився в будинку Задунайської школи. Німою пусткою зісталася хатина, подвір’я. Сирітськими болями і кров’ю розбитого неньчиного серця споліскувала рідні пороги похилена тінь рідної матері…

— То що ж це таке?! … То що ж це твориться, люди добрі, на цьому божевільному світі?!… — ридала німа пустка заплаканими вікнами…

Начальник гарнізону Мілігін вів Ганнусі слідство. Він не надто турбувався добором інструменту. Не було ні іголок під нігті, ні кліщів для виривання тіла, ні цвяхів, які забивали жертві у голову. Мілігін цього разу був «людяним». Він використав звичайний билень від ціпа. Це майже метровий дрючок в три пальці товстий, дуже твердого і в’язкого дерева, — грабовий або акаційний.

І так без зайвого знайомства розпочалося слідство…

— Де бандери?!… Ти працюєш з ними… Ти знаєш бункер. Розкажи все і ми відпустимо тебе додому. З ким з провідників ти зустрічаєшся?… Ну!!

— Не знаю… Не знаю… Я ні з ким не працюю… Я не знаю бандерів.

— Сука-а-а — заревів дико Мілігін. — Таку твою мать!! Ми маємо свідків! Де бандери?!!

— Я не знаю… Я ніколи не бачила бандерів…

— Не бачила?… Аха-ха-ха-ха!… Можна вмерти від сміху… Аха-ха-ха-ха!.. — зайшовся глузливо з злорадною вбивчою усмішкою Мілігін. — Не знаєш… А з ким працюєш, з ким ховаєшся від нас?!…

— Я не ховалася зовсім. Я працювала по людях. А де робила, там і заночувала.

— Не бреши, гадина!! Счас я тебе дам, бандеровская сволоч!! — Для більшого страху Мілігін перейшов на російську. З останнім словом він вихопив билень і з усієї сили вдарив дівчину по голові. Ганнуся впала непритомною. З голови потекла долівкою кров. Хустина і вишивка просякли наскрізь. З білих стали червоні, аж запеклися. Мілігін бив лежачу дівчину завченою чекістською хваткою, — озлоблено, безжально, з садизмом оскаженілої тварини. Він бив поки руки не зів’яли…

Нарешті кинув дрюк. Ганнуся мерцем лежала на підлозі. По всій спині і стегнах вся сорочка запеклася кров’ю. А юнка лежала бездиханна…

Мілігін наказав вилити на безпомічну жертву відро холодної води. Тіло здригнулося, дівчина відкрила очі…

— Що зі мною…? Де я…? — ледве чутно прошепотіла…

— А, сука, ти ещё жива?!… Ребьята! — до чекістів-солдат, — анука вигоните с нее бандеровский дух!… Сам закурив і вийшов на подвір’я. Чекістам двічі не треба було повторювати. Вони з насолодою виконували приказ, виконували в темпі безприкладного в світі деспотизму. Билень просяк наскрізь кров’ю. Навіть держак і той був залиплий кров’ю. Ганнуся знов упала в безпам’ять… З кожним ударом тіло імпульсивно здригалося, з кожним ударом збризкувала перестрашену і зблідлу класну кімнату гаряча юнацька кров з посіченими окрушинами дівочої шкіри…

Чекісти не спішили. Вони насолоджувались, вони задовільняли свої вічно голодні чекістські амбіції. А з-під стелі безсоромно, з єхидною усмішкою і зовсім незворушно дивився на цю кривавицю «великий друг і вчитель народів» Ленін. Відро холодної води знову привело Ганнусю до пам’яті. Так повторювалася звіряча сваволя наїзних банд до вечора. На ніч голодну і напівпритомну дівчину зачинили в шкільній пивниці, що була без вікон і в якій було навіяно повно снігу. На морозі в снігу перебула Ганнуся ту страшну ніч. Але вистояла. Один Бог знає, яка то була для дівчини ніч… І Він один допомагав її в тому, Він один підтримував її в той страшний смертельний час…

І ні слова не сказала юнка про підпілля, нікого не зрадила, нікого не «втопила». На противагу більшовицькій «грі» в нелюдське катування, Ганнуся протиставила бандерівську «гру» — силу волі, силу духа, безмежну любов до України, нескореність і незрадливість при найважчих муках аж до смерті. Так продовжувалось два тижні. Кожний день кривавий терор замінювало відро води і навпаки. Та найгірші муки витерпіла Ганнуська, коли слідство вів Романчук (Ткачишин) з Устя. Це було своєрідне, вишукане слідство. В той день Дмитро Феркалюк, що дижурив у школі нарахував п’ятдесят ударів бильнем…

— Люди добрі! Я сповідаюся перед Богом, Україною і перед Тобою, мій народе рідний! Перед вами я чиста, як сльоза. Моя кров змила з мене більшовицький бруд і очистила від скверни душу мою. Я падала безпам’ятно на долівку, кров і сльози розпікали мої рани, але я мовчала. На мене робив донос Капанюк Григорій, хай йому Бог про-стить, — він загинув у криївці… чи вимушено, чи доброї волі, — не знаю… Я не маю на нього зла, бо він уже на найвищім суді — Господнім. А Романчук (Ткачишин) перевершив усіх катів, які знущалися наді мною. П’ятдесят кривавих бильнів відрахував Феркалюк в той судний день. Напевно було б більше, та навіть деревині вже стало тої муки і він, напоєний кров’ю не витримав — розколовся натроє. Та Ткачишин примудрився таки докінчити слідство. Коли мене в черговий раз віділляли водою, я наче в мряці побачила перед собою вишкірене і бездушне обличчя тупого професійного ката. Романчук злорадно усміхався тримаючи в руках залізний шомпол на грані в розпеченій печі. Я зжахнулась… Невже?!… Та не вспіла я впорядкувати розсіяні, як курчата перед шулікою, обірвані думки, як він витягнув червоний розпечений дріт і став пекти мені все тіло, де тільки можна було. Кімната наповнилась шкрумом і смородом горіючого тіла… Я знову знепритомніла…

Прийшла до пам’яті вночі в пивниці. Ранком напівмертву винесли мене з пивниці і того дня звільнили. Але зайти я не мала сили… Привезли мене додому на фірі, строго наказавши мовчати.

— Що це? Що ви мені привезли?! — зжахнулася, не впізнавши мене рідна ненька.

— Не плачте, ненько, це я донечка ваша. Це ненько вся Україна наша така…

Не плачте… — Мати впала зімліла на землю.. І кожен день ранком і вечером ми з ненькою умлівали разом, коли перев’язували мені засохлі рани на всьому тілі. Бо певніше то була одна засохла рана на всьому тілі. Одного вечора зайшов до нас Боженко з Гуньком… Я лежала в ліжку, бо взагалі не вставала на землю. Боженко взяв мою руку, прослухав пульс і спитав, чому я не в лікарні? Я відмовилась, що, мовляв, їм скажу, що ви мене так понівечили… Боженко вийшов, а через день привів Філатова — напевно лікаря. Той сам мене розкрив і, глянувши побіжно на Боженка, сказав: «Смотри, что они с ней сделали! Мясо от костей отпадаєт, нарастает дикое мясо!»… І до мене: «Немедленно в больницу! А нет, то спустя два-три дня подохнеш. Поняла?…» І я вимушена була піти в лікарню. Старенький лікар Муринюк (дай йому, Боже, небо!) довго дивився на мене, важко хитав головою… А з розумних задуманих очей текли сльози…

І тільки завдяки йому, його щирій опіці, добрим порадам, я сьогодні ще ступаю своїми ногами, ще дихаю… Та муки мої не закінчилися. Коли я трішки підлікувалася, мене знову звинуватили, що я шила синьожовті фани, які були вивішені по селах. Знову арештують, знову слідство і знову знущання. Вели не раз вішати і топити в Черемоші… І влаштували. Одного разу вже вели розстрілювати. По дорозі нас визволяють «бандерівці», жаліють нас і … знову допитують. Але я вже добре зрозуміла більшовицьку «школу» і, слава Богу, не зробила помилки. Тоді «наші» знову б’ють, що не хочу «своїм» нічого признатися. І так, б’ють більшовики і б’ють переодягнуті більшовики. Та не дізнавшись від мене нічого ніяким чином, мене направляють ріллею йти прямо й не оглядатися. Виникла думка, що вже кінець… Та було все одне мені, і я пішла полем… коли через певний час оглянулась, то чекістів уже не видно було ніде. Знову збита, розкривавлена пішла додому. Там чекала на мене моя страдниця, моя ненька і так, не володіючи ніякими доказами про мою підпільну роботу в ОУН-УПА, мене з гіркотою в душі відпускають на волю. Та зосталися на тілі великі не згладжені шрами кривавого бильня і Романчукового розпеченого шомпола. Та ще більші рани на душі ношу тепер при вільній Україні, за яку щоночі печуть мене важкі сліди більшовицького терору. І хто про це знає? Хто цікавився цим? Хто цікавився, як я живу сьогодні? Ніхто!!

Не спішіть осуджувати мене, люди! Не спішіть! Так, я сильна! Сильна духом безконечно!

Мене не треба жаліти, але не треба й осуджувати! Якби я не сильна духом, я б розкололася давно, виказала б, зрадила, продала! Але я вистояла! І мало хто вистояв так… Мало хто. Що б тіло відпадало від кості від розпеченого шомпола, щоби два тижні бути в справжньому пеклі і не зрадити, не сказати і слова, — на це спосібні одиниці! А чи ви знаєте, що я маю за це?… Я сьогодні і не маю за це нічого!!! Маю тільки по мужу пенсію в сумі… Сто вісім тисяч!… І я звертаюся до вас, люди, як я повинна прожити за таку пенсію?!…

І навіть в такій ситуації я готова сьогодні віддати останню сорочку, щоби зберегти тільки нашу державність. А люди, які шматували нашу тіло і душу, які упивалися нашою кров’ю, плювали на Христа, на святу церкву, на віру й націю, плювали на рідний прапор, на золотий тризуб, помагали Росії душити і топтати ногами все українське, — найбагатшу мову, пісню, національну свідомість, ходили з автоматами і утверджували «единую недилимую», одержують до півтора міліони купонів пенсії. І їм льготи і права, бо вони ветерани, вони визволяли Україну від фашизму… Але який фашизм натомість принесли, того ніхто не питає! Україна стала інкубатором комуністичної псевдоідеології на практиці. Коли бувший член КПУ сьогодні так живе, як ніколи навіть при комуністичній владі, і він ще невдоволений… А в мене – 108 тисяч і я повинна бути вдоволена. Та ж чи то треба було великої мудрості, щоб вступити в компартію? Плюнути на все святе, рідне, а сьогодні кинути комбілет і сказати – я демократ!

А завтра сказати: я знову комуніст. А післязавтра — турок, монгол, чи негр… Кому що треба!

Та ж то не було важко зробити! Але наша велика національна свідо-мість, хто її мав, не дозволяла нам цього. Ідея України для нас безкрая, чиста і невмируща. Це в серцях звичайних селян, в серцях того просто-го, але вірного народу. У вищих, освічених ешелонах не так. Там боро-тьба за владу! І ніхто і ніколи не віддасть її добровільно, починаючи від розколотої роками ОУН. Кожна ОУН є зараз сама собі партія. Кож-на будує сама собі Україну. Чому? Бо тут спрацьовує найперше акт бо-жества. Кожний хоче керувати, мати владу в руках, і ніхто не хоче ін-шому підпорядкуватися. Зарозумілість і верховенство роздирають і бу-дуть роздирати нас ще довго. Розділені на партії і партійки, виконують не свої обов’язки. Я проста селянка і міряю світ своїм простим селян-ським розумом. Український народ від природи демократичний. Ми ні на кого не нападаємо, не завойовуємо. Ми все життя оборонялись, від-стоювали свою незалежність. Ми і надалі повинні бути демократами, але наш демократизм мусить проходити через призму чисто націона-льного. Без такого національного стимулу наше існування, особливо зараз, просто не можливе! Нам зараз необхідно, як сонце, як вода, два найважливіші фактори: Любов і національна свідомість. Любов до Бога і України. Любов до батька й матері. Любов до друга, дружини, дітей, любов до всього, — сонця, землі, травинки, зірок, всесвіту. Згадаймо, як про неї писав німецький поет Шіллер:



«… Любовь двигает колеса

Вечных мировых часов,

Свет рождает из хаоса,

Мир рождает из оков…»



В національній свідомості тісно сплетені духовні багатства: хто ми? Наша історія, наш менталітет. Хто наш ворог? Що потрібно нам для утвердження, як нації? Наше виховання відносно світу.

— Національне спрямування українських шкіл? І аж коли ми все це надбаємо, в собі назавжди запрограмуємо, утвердимось, аж тоді ми можемо іти у світ між народи інших утверджень, нас вже ніхто не переможе, ніхто не зіпхне з нашого шляху. Ми будемо твердо стояти на рідних позиціях і працювати тільки для України. Увійдемо в коло всіх рівноправних миролюбних народів світу з любов’ю, добром, злагодою.

І прославимо Господа Всевишнього всіма мовами світу і однією великою і чистою любов’ю.

Слава Ісусу Христу!

Слава Україні!



ДОПОВІДЬ

до 52-ої річниці створення УПА



«… Мені однаково, чи буду

я жить в Україні, чи ні.

Чи хто згадає, чи забуде

Мене в снігу на чужині —

Та не однаково мені,

Як Украйну злії люди

Присплять, лукаві, і в огні

Її окраденую збудять…»

Т. ШЕВЧЕНКО



«… Героїчна боротьба УПА й визвольного революційного підпілля — це найбільш героїчна доба в історії України… На героїзмі УПА й визвольного революційного підпілля будуть виховуватися нові українські покоління. Боєць УПА заступить місце мужнього спартанця в історії людства…»

Т. ЧУПРИНКА (Р. ШУХЕВИЧ)



Низький уклін Тобі, народе мій нескорений!

1654 рік. Переяслівська Рада. Розтоптана, знекровлена Запорізька Січ. Тюрми, Сибір і смерть. Смерть на розп’ятті України, смерть на Голгофі, після того, як надовго зайшло сонечко нашої волі український народ не раз пробував розірвати кайдани тьми, віками вів відчайдушну боротьбу за святу незалежність України. Першим смілим виступом проти російської неволі був виступ гетьмана Івана Виговського, який під Конотопом, розгромив найкращі війська російської армії. Та через міжусобці й несвідомість народу не змогли закріпити цю перемогу. В 1665 році гетьман Петро Дорошенко, якого звав народ «Сонцем руїни» на короткий час освітив надією шлях до незалежності. Україна розділяється на ліво і правобережну. Дорошенко укладає спілку з турками проти Польщі. В 1672 р. в Бучачі підписано мир, за яким Польща визнає Українську козацьку державу. Раніше козаки вбивають гетьмана лівобережної України Брюховецького і віддають Дорошенкові все Лівобережжя. Та Москва вводить велику армію, облягає Чигирин і жорстоко розправляється з оборонцями. Дорошенко вивезений в Сибір. Там і помирає.

Довгі роки один з наймудріших гетьманів України Іван Мазепа збирав зернину до зернини єдності і сили народу, присипляв хитрістю страшного жандарма Росії Петра 1-го. І важка праця була близькою до успіху. Та низька свідомість народу, розбрат старшин козацького війська, ненависть замкнули нам дорогу до незалежності. І знову прапор боротьби з ворогом підняв ученик і сподвижник Мазепи Пилип Орлик, але вже за кордоном. Але і та боротьба не увінчалася успіхом. Боротьбу за незалежність України продовжили 1720-25 рр. І. Скоропадський та Павло Полуботок, який закінчив життя за незалежність України в брудній камері Петропавлівської фортеці. 1730 рік. Деяких привілеїв для козаків домагається вже в цариці Анни гетьман Данило Апостол, але не в силі був вирвати Україну з неволі. 1740 рік. На російському престолі цариця Єлисавета, дочка Петра 1-го. на відміну від батька, вона доброзичливо ставиться до України. Виходить заміж за українського співака Олексу Розума. Згодом вона назначає гетьманом України юного 22-ох річного брата свого мужа Кирила. За його гетьманування аж до 1761 року до смерті цариці Єлисавети було скасовано засновану Петром 1-им «Тайну експедицію», що мордувала народ. Кирило Розумовський почав заводити на Україні лад і порядок на європейський взірець.

Та не довго тривала ця радість. «… Та не довго сонце гріло, не довго світило…» (Т. Шевченко) Цариця Катерина ІІ-га заставила останнього гетьмана України Кирила Розумовського скласти гетьманську булаву. Причиною занепаду України були численні вороги з усіх боків і дуже низька свідомість великої частини українського народу, що дозво¬ляло ворогам сіяти між ними розбрат і незгоду. 1730-1750 роки. Гайдамаки. Коліївщина. Продовження боротьби за незалежність. Найбільше повстання відбулося 1768 р. під проводом Максима Залізняка та І. Гонти. Та зрадою було схоплено керівників повстання. Частина їх була заслана в Сибір, частині поляки постинали голови. Боротьба продовжувалася. 1720—1914 роки. І. Котляревський, Г. Сковорода, Т. Шевченко, Пантелеймон Куліш, «Руська Трійця» в Галичині: Маркіян Шашкевич, Іван Вагилевич, Яків Головацький. Юрій Федькович на Буковині, І. Франко, А. Шептицький в Галичині.

1917-1921 роки. Нове велике пробудження народу. Над Україною витає дух волі, дух одвічної правди. То встає за волю Січове Стрілецтво. Центральна рада. Великий почин. Грушевський, Петлюра, Коновалець, Мельник, Дм. Вітовський, Сень Горук (Снятин). Крути, Базар, Холодний Яр. І знов несвідомість народу, — зрада, незгоди, смерть…



«… В єдності сила народу!

Боже, нам єдність подай…»



І знову заграли кулемети. Знову, може останній вже раз, встало нове покоління славного народу і здвигнуло важку ношу більш 350 літньої неволі на свої юні плечі і стало на прю з озброєним до зубів червоним дияволом. Десять років нечуваної боротьби, десять років руїн, десять років неймовірної каторги винесли на юних плечах безстрашні лицарі Української Повстанської Армії.



«Україно, свята мати героїв,

Зійди до серця мого,

Прилинь бурею кавказьких вітрів,

Шумом карпатських ручаїв,

Славою боїв батька Хмеля,

Тріумфом і гуком гармат революції,

Радісним гомоном Софійських дзвонів,

Нехай душа моя в тобі відродиться,

Славою твоєю опроміниться,

Бо ти, пресвята, все моє життя,

Ти — все моє щастя».



З цією молитвою до України весною 1944 р. вирушали юнаки-добровольці в Карпати й Чорний ліс, щоб влитися в сотні й загони Української Повстанчої Армії. Вирушали хлопці з горінням і поривом до боротьби за визволення України. Та не знали вони, який довгий, важкий і тернистий шлях простелився перед ними. Не знали вони, як багато їх загине на полі бою, скільки їх буде замучено, розстріляно, скільки загине з голоду в сталінських таборах, скільки замерзне на проклятій Колимі, на просторах далекої, дикої Півночі. Що несло цих юнаків у вир боротьби?

Результат політики Сталіна, спрямований на тотальне винищення нашого народу. Це — десятки тисяч розстріляних, замучених, депортованих у далекий Сибір. Це Дем’янові лази, страшне видовище яких ще сьогодні приводить нас в жах.

І от розпочалась в таку годину друга світова війна. 30 червня 1941 року у Львові силами проводу ОУН знову був проголошений АКТ про незалежність України. Гітлер казився з люті, що українці створили свій незалежний уряд. Степана Бандеру і майже всіх членів уряду було арештовано. В гестапо загинув провідник Іван Климів. З цього часу починається вже гітлерівський терор проти нашого народу. Арешти, концтабори, розстріли. Народ масового гнали на рабську працю в Німеччину, на селян накидали непосильні поставки.

І в такій загальній обстановці 14 жовтня 1942 року, на козацьке свято Покрови, на Волині з окремих збройних угрупувань було створено Українську Повстанчу Армію, яка започаткувала підпільну боротьбу проти гітлеризму і сталінізму. В липні 1943 року відбувся 3-й надзвичайний Збір ОУН, який під впливом історичних подій прийняв нову програму: Право кожного народу на творення своєї держави, рівність усіх громадян України незалежно від національності, свобода слова, друку, совісті, світогляду. На кожній підпільній листівці був клич: «Воля народам — воля людині!»

Важко говорити на цю тему, бо надто багато бруду вилито на цю важку й нерівну боротьбу, щоб зганьбити її, знецінити, щоб принизити саму ідею визволення, за яку боролася УПА. Та прийшов час, що народ знову запитав себе вустами Шевченка: «Хто ми? Чиї сини? Ким, за що закуті». І з сумом треба згадати, що тільки за перший рік нерівної боротьби УПА віддала на вівтар визволення майже 48 тисяч вояків. І ще 5500 учасників УПА загинули на Лемківщині у боротьбі з польськими військами. УПА протрималось майже до 1952 року, а окремі відділи з різних куренів до 1954 року. На Снятинщині в с. Красноставці останніми з УПА загинули в 1952 році стрільці «Повстанець» і «Рубан».

Точного числа стрільців УПА ніхто не знав, але тоді оцінювалося, що регулярних частин разом з допоміжними службами, що становили постійний резерв, було більше півміліона. І не з обрізом з-за рогу, і не «кучка бандитов», а з гарматами, мінометами, важкими кулеметами, й тисячами ручних кулеметів та автоматів воювала Українська Повстанча Армія. (З «Радянської України» — «Прикарпатська Правда» за 4 листопада 1989 року. За станом до 1 червня 1945 року: 40 гармат, 449 мінометів, 566 станкових кулеметів, 4451 ручних кулеметів, 42395 автоматів та гвинтівок).

Минуло 52 роки, радісних для нас членів ОУН та стрільців УПА, бо наша кров не пропала безслідно. Україна впевненою ходою йде шляхом самостійності, але дорога до повної незалежності є важкою і тернистою. І тільки консолідацією, об’єднанням всіх сил можна подолати ці перешкоди. Отже побудову держави треба починати з об’єднання, з любові, з оздоровленням суспільства, в першу чергу морального.

Найважливішою клітиною суспільства є сім’я. Образ жінки-трудівниці треба замінити іконою жінки-матері. Наше суспільство може врятувати тільки міцна сім’я, свідома мати, свідомий батько, що відповідає перед суспільством за виховання дітей. Я хочу звершитися до інтелігенції, до цих вічних носіїв правди, до цього світла в темряві.

Шановні педагоги, починайте відродження України з свого власного відродження. Погляньмо назад в історію і ми побачимо наші школи в умовах, які ні один теперішній вчитель не витримає. А яких людей ті школи виховували! (Шевченко, Франко, Стефаник, Черемшина, Федькович). Більшовицька школа мала кращі умови навчання, а кого виховала?

Ви повинні виховувати людину на засадах християнської моралі, — чесну, доброзичливу, працьовиту, з великим почуттям обов’язку.

Українська молоде, ти — втіха і майбутнє нації. Молодь завжди була в перших рядах борців за волю, без вагання віддаючи своє найдорожче — життя. Притаманні ці риси й теперішньому поколінню. Доказом цього є голодівка студентів у жовтні 1990 р. Але пам’ятайте, що боротьба за державність — де довга, важка і небезпечна праця. Східні області України потребують національно свідомих людей. Не шукайте теплих і вигідних місць біли рідної хати, а після закінчення вузів їдьте туди, де ваша праця найбільш потрібна. Сійте зерна національної свідомості, виховуйте справжніх громадян України.

Всечесніші отці, Українська історія знає періоди, коли від заглади рятувала народ тільки церква. Чи може церква сьогодні стояти осторонь цих проблем? Не може, але міжконфесійні чвари підривають її силу, спрямовують працю в русло ненависті і міжусобиць. Шановні владики! Погасіть вогонь міжконфесійного розбрату, спрямуйте працю на відновлення духовності і милосердя. Ми діти одного Бога, однієї матері — України.

Український селянине! Тебе міліонами гнали в Сибір тільки за те, що ти був господарем, годував нарід, що український чорнозем робив тебе багатим і незалежним. Маючи найкращу в світі землю, ти є найбільшим жебраком і найбільшим злодієм, змушений красти навіть плоди своєї праці, жебрати те, що належить тобі по праву. Не пропивайте в самогонному чаді життя, настає пора вільної праці у вільній Українській державі.

Українські робітники! Більш як 70 літ при допомозі класової теорії більшовики роздирали єдність українського народу, цькуючи одних на других. Явні і скриті вороги нашої незалежності роблять все, щоб спинити процес побудови самостійної української держави. Пам’ятайте, що добробут і щастя можна здобути тільки в незалежній державі, тільки спільними силами і наполегливою працею.

Шановні керівники, від вас тепер найбільше залежить майбутнє України. Відкиньте свої особисті і партійні інтереси, доведіть, що ви хочете і зможете захистити права українського народу, обіпріться на всі новітні організації, на всі свідомі сили, прислухайтесь до порад, карайте винуватців, які б посади вони не займали.

Військовослужбовці! Коли український народ покликав нас на свою оборону, він не обіцяв нам ні квартир, ні великої платні, ні навіть ситої їжі. Ми знали, що єдиною нагородою нашою є смерть, а в кращому випадку — каторга на далеких просторах Сибіру, але не піти ми не могли. Сини України, невже ви не відгукнетесь на поклик своєї матері тільки тому, що вона в даний час не може задовільнити всі ваші бажання?

Дорогі друзі, дорогі побратими по підпільній праці! П’ятдесят років тому Україна покликала Вас сповнити свій синівський обов’язок. Ви сповнили його. Сьогодні, в цей радісний для нас, але важкий час відродження української держави, вона знову звертається до Вас. Діти мої любі, дуже важка і страждальна була дорога вашого життя. Але демобілізації не було, Вас і надалі зобов’язує військова дисципліна. Ви колись збройно написали сторінку нашої історії. Настав час прочитати її прийдешнім поколінням.

Звертаюся зараз до всіх тих, хто ставиться до УПА з недовірою, чи навіть вороже. Вислухайте нас уважно. Ми боролись зброєю, тепер боремося словом за встановлення Української Самостійної Соборної Держави, але ніколи не виступали і не будемо як завойовники інших народів. Можливо, ваші рідні загинули в боях з УПА чи ОУН, і якщо вони були чеснішими людьми, хай простить нас Бог, але ми вимушені були захищатися. Простіть нас і ви, як ми пращаємо їм смерть наших рідних і друзів. Якщо ж ті, що полягли від нашої руки були співробітники НКВС, то не звинувачуйте нас. Поїдьте в Биківню, Дем’янів лаз, Дрогобич, де побачите скелет до пояса замурований в цемент. І знайдіть в собі сили признати, що наша збройна боротьба була криком відчаю, а не жорстокості.

Молоді друзі! Не повторіть помилки прадідів. Відкиньте особисті інтереси заради щастя України. Пам’ятайте, що від кожного вашого кроку залежить майбутнє ваше, вашого народу і України.

Слава Україні! Слава її героям!



Снятин, 14 жовтня 1994 року



Література



Грушевський М. Історія України. — Київ-Львів, 1913.

Лотоцький А. Княжа слава. — Краків-Львів, 1996.

Літопис УПА. 1944-1950 рр. Упорядкування і перевидання Петра Соболя.



Будь гордий того,

що Ти є спадкоємцем боротьби

за славу Володимирового Тризуба



Т.Г. ШЕВЧЕНКОВІ



«Було колись на Вкраїні

Ревіли гармати,

Було колись запорожці

Вміли панувати!…»

Т. ШЕВЧЕНКО



Схиляє у горі чоло Україна —

Хай святиться ім’я Твоє!

Хай святиться мова Твоя солов’їна

— Зболілеє серце моє.



Було колись, рідний батьку,

Не вернеться знову

Тая слава пресвятая.

Не зніме Підкову

На байдаці Чорне море

Не крикнуть орлята:

«На Царгород! Море грає,

Нумо погуляти!»



Не вернеться сподіване.

Завіяло лихо

Вбогу хату, сад зелений.

Втішається тихо

Та нищечком по бур’янах

Танцює, сміється,

Та радіє, що рікою

Широкою ллється

Все братняя…

А внучата

Бродять манівцями,

Та гризуться навіжені, —

Радіють царями

Все новими. Бо новіші

Краще розпинають,

І останню з живих шкуру

Легенько знімають.



Шматувала Катерина

Серце України,

Розриває Сталін-«сонце»

Останки руїни

Непорочної, святої…



О, Іроди кляті,

Премудрії перевертні!

Раді, що багаті

Ваші пани?!

А де ж ваша правда,

Лицеміри кривавії!!

Запродались, впали,

Та за гроша зламаного

І Христа продали

На розп’яття!

Ще й помогли

Цвяхами прибити

Живі руки! – Які спритні!!

О, горе, неуки!



Брата, брата ви продали

Нелюди, злодії,

Де, питаю, ваша совість,

Нехрести сліпії?!



Вбиваєте? Беріть й мене,

Беріть, роздирайте,

Та на лати моє тіло

Ворогам віддайте.



Нема синів, нема цвіту,

То й мене не треба!

Упивайтесь, недолюдки,

Поки правда з неба

Не воскресла,

Правдонька святенька…

Скаженійти, людоїди!

О, мати рідненька,

Нащо єси породила,

На що ж колихала,

На що гадину під серцем

В пазусі плекала?!



Минулося. Не вернеться…

Інколи згадаєм,

Та ще батьків-мучеників

Частенько полаєм

По чужому… Бо рідної

Дасть Бог, вже забули…

О, злодії, яничари!

Бодай ви заснули

Ще маленькі у колисці,

Щоб земля не знала,

Та від кайдан золочених

В ярмі не стогнала.



Чорніє степ, о Тарасе,

Почорніла нива

Засіяна зерном волі…

Не такі то жнива

Думав єси позбирають

Ще ненароджені

Твої Преславнії внуки…

Та даремно!

Заснув край розлогий —

Пошматований під тином

Сирота убогий.



Встань, святая наша Славо,

Поглянь із могили,

Що москалі й перевертні

З нами наробили!



Закували недобитків

Й чорними шляхами…

— Весь «Сибір неісходимий»

Всіяний кістками.



Глянь, Тарасе, на могили,

Згарища, руїни,

На труп святий обкрадений

Неньки України!



Скажи ж Ти їм, Прометею,

(День Божий конає!!)

Що остання наша слава

Кровцею стікає!



Скажи ж Ти їм, любий Батьку:

«Ким, за що закуті,

Чиї сини, яких батьків!»

— Правдою забуті…

Буде тирса шелестіти

Край могили в полі,

Будуть вітри колихати

Волю у неволі.

І зозулі будуть вранці

У лузі кувати,

І за долю України

Господа благати.



Львів, пересильний, 1953 р.



*



Бурсакам і дорогій сім’ї о. Проць



Привітай же, моя думо

Рідний край розлогий,

Та приголуб степ широкий

Безталанний, вбогий.



Поклонись та пригадай же

Юнацькії роки…

І віночок днів бурсацьких —

Безжурний, широкий.



Зогрівай їм спогадами

Серця дорогії, —

Бо осталось лиш згадати,

Та втішати мрії…



Вітай, думо, людей добрих,

Що життя вкладали

Та за долю, щастя наше

День і ніч не спали.



Та ждуть бідні за те дяки

І щирого слова.

А хто скаже? Хто приласка?

Де рідная мова?!



Нема. Взяли «добрі дяді»,

Онучі пошили

Тай сміються… І наготи

Нічим не закрили



Сини рідні розсіяні

В чужині блукають,

Та, хрест важкий двигаючи,

Волю виглядають.



Вітай, думо, доле моя,

Щиренько вклонися,

Обніми від всього серця!

І назад вернися.



Поплакати хоч з тобою

Веселіше буде,

Тай розкажеш таки дещо,

Як то живуть люди…



Та все удвох опівночі

Будемо літати,

І в кайданах сиротами

Волю виглядати…



Абез-інта, 1955 р.



Найдорожчій матусі

присвячую



МАТИ



Поема



Заснуло, замовкло село під горою,

Землицю сповила темнесенька ніч,

Сповила, як мати, дитя пеленою.

Заснула в обіймах грайливая річ.



На лоні небеснім лиш зіроньки сяють,

Та місяць старенький де-де спогляда —

Про вічність і правду з любов’ю навчає, —

Як батько маленьких дітей догляда.



Часом й пожартує — під вус усміхнеться,

То скриється тихо собі в бур’янах…

А то заморгає, та вмить стрепенеться,

Тай знову мандрує в безмежних ланах.



Мовчить село, мовчать злидні.

Спочивають руки

Спрацьовані, у мозолях.

Сплять нещасні внуки —

Великого часу діти,

Мовчки спочивають,

А по землі промінчики

Зайчиками грають.



Оцю пору, опівночі,

Ген за селом скраю,

Віконечко засвітилось…

Ніби хтось ридає…



Я до вікна — приглянувся —

Дивно свічка блима,

На постелі лежить жінка, —

Шукає очима

Ген по хаті. Так і водить —

То скривиться, мліє,

Одинока, мов черниця.

Лиш тінь сіріє

У постелі мучениці,

Та все, знай, марою —

То приляже, підніметься,

Сунеться стіною…



Я занімів, мов скований,

Та так і чекаю…

Раптом — Боже, як закричить (!),

А дальше не знаю,

Що там було з сердешною…

Чув, лише хлипала,

Далі втихла. Прокинувся, —

Дитя сповивала

У вереточку рябеньку.



Ледве сіла. Закрутилась…

Насилу сповила

І тремтячими обняла

Тай перехрестила.



І гаряче свою радість

Сльозами вмиває,

Та в Господа йому щастя

І долі благає.



Глянув місяць, гуляючи,

Проліз у хатину,

Та й відбитком блідолицим

Цілує дитину.

За ним зорі-моргунчики

Тихенько підкрались,

Жартували, сміялися,

Та любо втішались

Ангелятком малесеньким,

Лялечкою, раєм,

Та й не стямились, як сонце

Проснулось з гаєм.



Мати цілує, пестить-кохає,

Росте дитина, все розквітає.

Ненька шепоче молитву Богу,

Щоб дав щасливу в життя дорогу.



Втішається та молиться,

(День за днем минає),

Та на тверду чужу ниву

Мовчки поспішає.



Рано-вранці сиротою

Сонечко зустріла…

Попестила, погралася,

На грудях зогріла

Миле дитя.



Вже й до школи

Привела та просить…

І зимою добрим людям

Щодень воду носить,

Та сорочки вишиває,

То полоще, миє,

А в самої змарнілої

Аж серденько мліє.



Як наймичка, без утоми

Гроша заробляла,

Та дитині на книжечки

В школу висилала.



Рік за роком — росте Івась,

Втішається мати,

Що на старість буде кому

Хоч хлібця подати.

Та без втоми ледве тягне

Потріскані ноги,

І за гроша оббиває

Чужії пороги

Кривавими мозолями.

(А болю й не чує!),

Та для сина наймичкою

І днює й ночує.

Свище, реве, завиває



Полем хуртовина,

Б’ється в снігу — поспішає

Матуся до сина.

Майже боса… Бреде, стане,

Буревій регоче, —

То вкрадеться, й жартуючи

За спину лоскоче.

То приляже —- сховається

Й тихо вижидає свою жертву

Та й кинеться,

Та дико заграє

Стоголосим громом, — страшно (!),

А наймичка б’ється,

Та гіркими гарячими

На снігу заллється.



Рев скажений, ніби пекло (!),

Мати поспішає,

Бо любов’ю гріте серце

Порогів не знає.



Прийшла біда. Ледве дише.

Обняла єдину, —

Зняла з плеча, розв’язала

Латану торбину.

Та гостинці Івасику, —

Яблучка, горіхи,

Та й бублика. Сама пекла

Для свої потіхи.



Пролетіли невеселі,

Як у сні хвилини,

Постарілась, та й чекає

Старенька дитини.



Бо вже давно, як закінчив,

(Вже свій хлібець має!),

Та зболіла в нетопленій

Йвася виглядає.



Минув рік… Дев’ятий лине,

Заросла дорога

Накрай села, де пусткою

Хатина убога

Заплакана похилилась.

Тільки ворон кряче,



А на печі, мов черниця,

Голодная плаче

Стара мати.



Чужі люди, хоч добрії,

Все ж таки чужії, —

Відвідають, — розійдуться.

Лиш стіни німії

Стовбурами каменіють —

Наче в домовині —

Тихо. Мертво. Тільки павук

Дріма в павутинні.



На десятий прийшла вістка;

Матуся читає…

— Син у місті (Боже милий!) —

— Весілля справляє…

Чита дальше… — Не йди, мамо,

Бо стара ти стала,

Та свитина полатана — …

— Та й не дочитала.

Мов тополя підрізана

В землю головою,

Аж чорная зчервонілась

Ген попід стіною.



А в неділю ранесенько

Пустка опустіла,

Тільки буря у комині

Совою скигліла.



Гіркий той шлях аж до міста, —

Стара поспішає

Несе вузлик за плечима —

Сонце зустрічає.

Не забула й манюсіньку

Льолечку з собою,

На пам’ятку, Івасеві,

Що в ній під копою

Сповивався. Та першеньку,

Що сама пошила,

Та штанята, що до школи

Дитині купила.

Та ще дещо із гостинців, —

Вузлик зав’язала,

Та до сина без віддиху

Боса мандрувала.



Довго, довго мандрувала,

Накінець всміхнулась,

Та під містом на горбочку,

Сіла, та нагнулась,

І травою босі ноги

З крові витирала,

Та про Йвася, про дитину,

Прохожих питала.



Через силу допиталась…

Несміло підходить,

А на дворі — Боже, Боже! —

Дитиночка ходить!

— Не здержала та й побігла, —

— Дитиночко моя!

Це я, ненька, не впізнаєш?

Та шо це з тобою?!

Івасику!! — Й без пам’яті…

Хотіла обняти,

Та пан Іван відвернувся.

Бо вийшла із хати

Господиня привелеба

— Чужинка триклята…



Застидався латаною,

Пожалів собачку

Єхидною чужу шкуру

Та впав біля неї,

Як підстілка, як патинок,

А там за дверима —

— Дитиночко!! — Та й зомліла

— Та назад плечима

Повалилась. І гостинці

Мовчки покотились,

І сорочечка, і бублик…

Геть зачервонились.



Заснуло. Замовкло і місто в спокою,

Землицю сповила темнесенька ніч,

Сповила, як мати, дитя пеленою.

Заснула в обіймах грайливая річ.

?

Глянув місяць — зажурився,

Гірко зорі плачуть,

А в палатах недолюдки

Сміються та скачуть

Під музику…

Вино морем ллється,

А на дворі. — О, прокляття!

Наймичка сміється

Розплетена. Та криваві

Бублики збирає,

Сама не їсть, а дитинці

В торбинку складає,

Майже гола… Заховався,

Поринув у хмари

Бліднолиций. Боже святий,

Де ж правда? О, кари!!



Схаменіться! Гряде кара!!

Страшна, люди, огненная

Встане пімсти хмара

Великої, народної,

Та сміття негідне

Розчавучить!! …А тим часом

Світи, сонце бідне,

Та пошукай разом з нами

В полі сиротину,

Та приголуб до серденька,

Як мати дитину.



Шлях широкий, б’ється горе, —

Ідучи співає божевільна.

І в торбині камінь обнімає

Ніби дитя. Й засміється,

То кричить, муштрує,

То сухими тремтячими

Хрестить та цілує.



Та щоднини попід вікна

З торбинкою ходить,

Хто сухарик, хто бублика,

Хто в хату заводить…

А вона вклякає

І цілує людям ноги,

Та чогось шукає

Під лавою. Та так страшно

Дивиться… Шепоче…

Вийде з хати та мандрує

Куди втраплять очі.



Ще рік цілий тинялася, —

Співала, сміялася,

Ще рік цілий сиротою

По полю валялась.

Та й затихло. Лиш в палатах

Скрипка витинала,

А в бур’янах, ген під тином,

Наймичка конала.



Воркута, 1955 р.



ЦИГАНКА



Поема



Серед ночі битим шляхом

Цигани манджали,

Та про гірку циганськую

Недолю співали.



Реве вітер понад полем

Сховалися зорі,

Лиш табір колишеться

Чайкою по морі.



Плаче хмара, стогне небо,

Нещастя рве лати,

Гонить лихо безбатченків

Від хати до хати.



Б’ється серцем старий батько, —

(Хоч в яр головою),

Та на горе, ангелятко

Росте під полою.



Як та ясочка щебече,

(Ще горя не знає!),

То заплаче, засміється, —

Росте, виростає.



Знову тихо. День співає,

За ним ніч плететься, —

Незчулися… Вже й морозець

За пазуху пнеться.



Просичала зима люта,

Весна засміялась,

Знову листячком пожовклим

Осінь заквітчалась.



Минув рік. І другий, третій…

Росте циганятко.

Хоча бідне, та веселе,

Веселе дівчатко.



Тай не стямились, як тихо

Літа проминули,

І сімнадцятий віночок

У вічність замкнули.



Ростив батько свою радість,

Втішався та мріяв.

І в старечій знесиленій

Надієньку сіяв.



Надіявся тай лагодив

Весілля справляти,

І вгадував кого б йому

Зятеньком назвати.



І думкою упоєний

Жене коненята,

А не знає, бідолашний,

Що доля багата

Вже чекає ген за шляхом,

Чекає нетерпляче,

Та гостинця із торбинки

Виймає гаряче

Для Зоєньки чорнявої.

(Старий не вгадає!),

Та все думкою багатий,

Коней поганяє.



Раз весною над водою,

Як зіронька встала,

Пара сизих голуб’яток

В саду воркувала.



Довго місяць приглядався,

Всміхався з-під ока…

Приглядалися мрійливо

Зіроньки з висока.



Любувались, аж калина

Мліла над водою,

Та листячком цілувала

Івася та Зою.



Було б добре, та на лихо,

Хмара наступила,

Тай не знаю, як там воно,

Бо все те закрила.



Пам’ятаю, як сьогодні,

Що щиро любились,

Що гаряче у батенька

Під вінець просились.



Ба й не слухав старий циган,

Не слухав дитини,

Тільки зятя «Золотого»

Глядів щогодини.



Не знав старий, що за милим

Й полин солоденький,

За нелюбом серце рветься,

Білий Світ гіркенький.



Вже й просилась, молилася,

Мовчить, мов не чує

Старий циган, та вже нишком

Весілля лаштує.



Поплакала наша Зоя,

А там й перестала,

Та старостів від нелюба

В суботу прийняла…



А в неділю у таборі

Якось дивно-тихо?!

Здивувався старий батько

Та не знав, що лихо



Вже сміється із старого,

Сміється та грає,

Та сирітський сивий волос

За гріх ковиляє.



Плакав важко одинокий

В чужині без роду,

Наче листок відірваний,

Все тонув під воду.



А поночі було вийде

Та кличе дитину.

То заплаче, засміється,

То зв’яже свитину

Та бавиться, радується,

Стиха заспіває…

І ніхто того не бачить,

Не чує, не знає.



Тай навіщо людям знати?!

Ніхто не заплаче…

Нехай самі сирітськії

Котяться гарячі.



Тай подався він за село.

Ніч. Сови хлипають.

Оглянувся, засміявся…

Та ні, не згадають

Чужі люди сиротину,

— Добре що загинув…

А тим часом гризе вітер

Латану свитину.



Виє вітер, стогне хмара,

І знову темніє…

Тільки в степу, мов билина,

Привидом сіріє

То вирине, то пропаде,

В обіймах стихії,

Похилеться, оглянеться,

І знову заніміє…



Тай не видно, мов під землю,

Лише вихор знявся —

Пожартував, закрутився,

Тай слідом погнався

За циганом. Хай женеться,

Та потім розкаже.



А тим часом послухаймо,

Як тихо десь в’яже

Сверщок нитку у запічку –

До сну присипляє

Людей добрих у хатині…

Співа не вгаває.



Зима лютує. Боже милий,

Лихий скажено потряса.

Все снігом, снігом зариває,—

Холонуть поле, небеса.



Занесла все біла стужа —

І шлях і хатини.

Закувала. Втішається!

— Граються сніжини

— Навперейми під стріхою.

А в хаті тепленько,

Чистесенько, наче в раю,

Дарма, що бідненько.



Тепло, радісно, весело,

Сам Господь вітає,

Та безжурним молодятам

Щастя посиляє.



А що любить вже Івасик

Вірненьку дружину!!

Я не можу, не розкажу,

Як мати дитину

Так і пестить, так і пада,

А юна, єй богу,

Як ангелик, як лялечка

Пада біля нього.



Й защебече, й розцілує!

О, мати, о, земле,

Та за теє все би віддав,

Все життя нікчемне …

Тільки щоб хвилину,

Одну, тіціньку прожити,

А потім й загинуть

Не жаль мені за ту ніжність,

За щиреє слово.

За те добро душевнеє,

За пісеньку-мову.

Та ба, мрії, сухі мрії…

Без ласки й загину.



Хоча б, Боже, не на чужій,

На своїй спочинуть.



Та поки ще теє буде,

Слухайте, дівчата,

Та весело! Не журіться,

Що латана хата

На нашому подвір’ячку,

Що доля щербата…

Колись нове собі черкнем,

Слухайте ж, дівчата.



Раз в неділю по вечері,

Діток забавляли,

(Хоч не роджених, а в думці)

Правдоньки навчали.



Та сон наклав важкі тенета, —

І стало тихо, мов в раю.

Лиш тільки сверщок невсипущий

Все пряв же пісеньку свою.



І в цю пору, в цей вир зимовий

Хтось наче плаче під вікном…

Неначе стукає, чи чуєш?

Вставай, Івасику, притьмом,

Та засвіти, подивися…

— А може причулось?

— Та ні, тихше цить же слухай,

Неначе зігнулось,

Щось такеє, застукало

Та мерщій устала

І до дверей… та чогось так,

Ніби задрожала…



Розсунула, відхилила…

Та сама у хату,

А за нею о, Господи,

«Батьку рідний, тату!!» —

Закричала, тай зомліла…

Старець подивився,

Та на силу — «Доню рідна!»…

Та так й повалився

І заридав страшно-страшно…

(Йвась підняв на руки)

— Простіть мене, мої діти,



О, кари, о муки! —

Тай замовкло, наче в гробі.

Лише вітер віє,

То застогне, заридає,

То знов заніміє.



А років, мабуть, через десять,

Зоя з діточками

Несла вінок на могилку

Всіяну квітками.



Помолились, поплакали,

Мовчки повставали,

Та батькові й дідусеві

Хреста заквітчали.



От таке то, чорнявії,

Любіться, кохайтесь,

Поки лихо не вкралося,

В тугу не вдавайтесь!

Бо зів’януть літа милі,

Скривляться морщини,

Лиш спогади мереживом

Серце оповинуть.



Абезь, 1955 р.



МОЇЙ НЕВИННІЙ МАРІЄЧЦІ



Яснесенький місяць

Пливе серед ночі,

А вітер цілує

Устонька дівочі.



І тихо шепоче

Чийсь голос мені:

«Візьми, я присягу

Зложила Тобі!»



Вже вітер вдаряє по струнах сердець, —

Він рани сирітські цілує,

Сплітає з терпіння любові вінець

І віру у правді гартує.



Ходім, моє серце, під небо, до зір,

До сонця, до правди святої,

До пісні, що лише вершинами гір

Де криється щастя в спокої.



Згадай у ясні дні,

І в чорні люті ночі,

Згадай в глибокім сні

Сирітські щирі очі…



Тулова, 1957 р. Володимир



НА МОГИЛІ



На могилі тирса віночок сплітала,

Дика рожа кров’ю (кущем) зацвіла,

Тихенько землиці ніч казку шептала,

Сумно линув небом голос журавля.



Хрест високий слухав, що б внукам сказати,

— Про рани народу німий степ співав —

Про славу безсмертну, про рідні Карпати

Де юний повстанець за волю вмирав.



Не мати обняла єдиного сина,

Не мила зронила сльозу в мураву,

Лиш тіло сповила червона калина

А личко юнацьке склонилось в траву.



Заснула могилка. Все ніч заховала.

Розтали в темряві пророчі слова…

Далеко за північ зірничка упала

А в лісі густому тужила сова.



Абезь, 1955 р.



НА КАЛИНІ СОЛОВЕЙКО



Тихо вода хлюпощеться

В лузі під вербою,

Встало сонце, — вмивається

Ранньою росою.



На калині соловейко

В сопілоньку грає,

Чеше дівча русу-косу, —

Пісеньку співає.



Розсипає добрий ранок

І щастя і долю,

Розсіває, — любується, —

Гуляє по полю.



Тільки один, мов билина,

Кущик зажурився…

Плаче гірко одинокий, —

В недолі схилився.



Позгризало корінь лихо,

Листки повсихали,

Розвіялись по білому

Тай там повмирали.



От-таке то життя, діти,

На землі у людях, —

Один в щасті, а іншому —

Все камінь у грудях.



Абезь, 1955 р.



СУЧАСНІЙ ЛЮДИНІ



Переклад з російської



Досить, друзі, нудьга моя даремна,

І сліз не висушить наш вік

Де все прекрасне, все наземне

Втопив в крові сучасний чоловік.



Над братом брат заносить ніж кривавий,

І батька син веде на ешафот,

І для сміху придались, для забави,

Дітей убивство, конаючий народ.



Так, світ такий, де голови старії

Проблему смерті рішають для людей,

Щоб задушить традиції святії

В ім’я сліпих, нездійснених ідей…



Хто право дав своїх братів

Палить вогнем, в крові купати?

— Немає в світі гірш звірів,

Як люд, привикший все вбивати.

?

Жорстоких війн криваві дати,

Історію землі і наш двацятий вік

Потомок юний ме вивчати

І скаже: «Так, був підлий чоловік!»



Абезь, 1955 р.



ПАРОДІЯ ДО ВІРША «БІЛІ КАШТАНИ»



Чорні кайдани

Сльози в крові,

Де б не бував я

В серці мені.



Київські рани,

Полум’я вогнів

В серці гартують мій гнів.



Гори закуті,

Стогін Дніпра, —

В холодній далі

Юність вмира…



Рідна столице

Ти моя сумна,

Чорна, обдерта, — страшна.



Ми голі-босі

Низькі раби…

В київськім небі

Голос журби.



Плаче-ридає, —

Крилонька в ярмі

Воля в неволі, в тюрмі.



Так воно було,

Так воно є,

Білі каштани —

Горе моє…



Київські рани,

Полум’ям вогнів

В серці гартують мій гнів.



Київ, 1960 р.



МОЯ ВЕСНА



І знов весна. На віях днів

До зір веселкою заграла,

Та солов’я чудовий спів

В дзеркальнім небі привітала.



І знов весна. Сади в вінку.

Жартун куйовдить буйні гриви

Убрались верби на ставку

В сріблясто-ніжні переливи.



І знов весна. А в серці вир!

Осінніх мряк, ночей кошмари,

Безлюддя дике та пустир, —

Холодно злі німі примари..!



Та ні! Обман! Я житиму!

Ще день, ще мить, — пора нагряне, —

В закуте серце — крицю злу

Весна, моя весна загляне!



Запоріжжя, 1957 р.



ДАВНЕ ЛИХО



Ой баюньки — баю, все тихо —

Там мати сина присипля,

Малює в пісні давне лихо…

Дрімає в люлечці маля.



Матуся шепче: «Спи, синочку…»

Ой люлі-люлі, баюньки-бай,

Весна мережає сорочку,

А долю шиє Рідний край.



Та раптом сурма десь заграла.

Дитя проснулось. День воскрес!

Землиця з жаху задрожала…

Почувся голос із небес:



«Я дух стихії, голос волі,

Що встав із ран, з вогню боїв,

Я той, хто дав вам славу в полі

І розбудив із твердих снів.



Дитино моя, дар безмірний

Віддав тобі на радість я.

Рости, Мойсею непокірний

Поки живе душа твоя!



І щезло все. Лиш мати тихо

Плекала думкою спокій, —

Співана в пісні давне лихо,

Дитя-народ всміхався їй.



Абезь, 1955 р.



ВСЕ ЗАСНУЛО…



Все заснуло… Лиш голодні

Комарі літають,

Та собаки на сторожі

Під вишками лають.



Спить товариш. Він щасливий…

Хоч сни має милі…

Шумить Уса… Тихо-тихо

купається в хвилі.



Дріма сонце окутане

В рожеву свитину.

Мов сирітка, дріма собі…

Заснуло під тином.



Все замовкло, заніміло, —

І обрій і гори, —

Мов кладовище велике

Лягло на простори.



Абезь, 1954 р.



ДУМО МОЯ!



Співай, думо, доле моя,

Про славу розказуй,

А я правду ту посію

Біля перелазу.



Вийде дівча до криниці, —

Вийде серед ночі,

Знайде, гляне, подумає,

Та й повтира очі…



Зірве йдучи на панщину

Сирітка з руїни,

Тай рознесе по Білому

Славу України.



Не залишай, рідна доле,

Мене сиротою,

Не залишай на чужині

З долею чужою.



Чужа доля — московськая

Повія несита,

Злодійською, брехливою

Ганьбою покрита.



Не залишай, бо вже «косар»

«Грається» косою…

Хто зариє прах (зболений)

У тайзі зимою?



Хто молитву прочитає?

Хто хрестик поставить,

Хто останнє моє слово

В Рідний Край направить?!



Абезь, 1955 р.



ДО ЮНОСТІ



Привітай же в сірій мряці

Мої думи — мрії,

Обніми та нагодуй же

Сироти німії.



Приголуб їх до серденька,

Повтирай росою.

А я буду над степами

Літати горою.



Та втішати вбогу душу –

Тугу розвівати,

Та могили розритії

Поночі шукати.



Не цурайся, та привітай

(Нікому й сказати!),

Бо вже й свої відцурались…

Одна лише мати

Ще заплаче старесенька…

О, Боже мій милий,

За що Ти караєш,

За що чорні злії хмари

На світ посилаєш?…



Хиба за те, що лихая

Година зродила?

Чи за те, що в нас з тобою

Кров горить єдина?



Чи за теє, може, юність.

Що люблю без міри

Рідний край, — степи козацькі,

Свій народ і віру?



Виростай же о, юносте,

Поки час і сила,

Поки сива неминучість

Голову не вкрила.



Через степи тебе бачу,

З тобою горюю,

І над нашим лютим горем

І днюю й ночую.



Привітай же о, юносте,

Моїх мрій надії,

Обніми та поцілуй же

Хай нишком зрадіє

Полатана душа моя.

Хай сонце загріє

Й мої рани кривавії

Літечком обвіє.

Я твій образ у живому

Золоті скупаю,

І В чужині за гратами

В серці заховаю.



Абезь, 1955 р.



ОЙ ЛЮЛІ, ЛЮЛІ…



Голубом в небі лине хмарина.,.

Ой люлі-люлі, доню моя,

Серцем зігріта, люба дитино,

Проснулась доля твоя.



Спи, мій спокою, шепоче мати,

Не бути війнам ніде (!)

Атомні бомби не будеш знати, —

Мир між народи іде!



Дзв’якіт кайданів віку страшного

Не вчують вушка твої.

Золото-промінь дня голубого

Волею тчуть солов’ї.



Сонце сміється з темряви злої!

Ой люлі-люлі, баюньки-бай,

Спи, моя доню, в тихім спокої.

У снах з тобою наш Рідний Край!



Замість епілогу



ОБЕЛІСК



(фейєрія)



Лави УПА поповнювали юні воїни, — нові борці за долю Рідного Краю, за його незалежність. Ішли, щоби на своїх кістках принести волю Україні. В когорті безстрашних кро¬кував і її Іванко.

Стояла як привид. Довго дивилась услід. Вологі уста ше¬потіли щось ніжне, найдорожче… Вдосвітній туман окутував ще сонні гори. Ліс оживав пташиним гомоном, легким ше¬лестом заплаканого листу. З-за гори виглянуло велике жов¬тогаряче коло. Воно спиналось верхами, продиралось рваним громаддям хмар і стелилося ранковою позолотою на сонну землю.



*



«… Чорнобривців насіяла мати

У моїм світанковім краю…»



— виводили дівочими голосами розмальовані долини. Пісня сміялась, росла і гірським леготом осідала на шовкові трави. Вона воскресала в серці втрачену молодість, тужно лоскотала незагоєні ще рани, тривожно будила минуле…

Стрепенулась. Далеко в горах вдарив перший весняний грім. Сірі хмари тиснулись одна на одну, густо клубочились, кресали блискавицями. Накрапав дощ. Драглистий вечірній морок продирався крізь вікна, — нечутно вповз під стіл, крадькома куйовдився в солом’яну постелю і привидом згу¬стився в по-старечому згорблений запічок. Не світила, че¬кала…

Мо’ не прийде?… — майнуло з страхом.

Раптом стукнула фіртка. На порозі стояла знайома по¬стать.

— Івасику!

— Ци здорова, Марічко?! — Ступив мовчки. Мовчки впав біля неї на коліна. Шукав розради, правди, шукав спокою.

Бентежно обнімала Гладила чорний з синявою чуб. Міцно цілувала — вливала в серце гуцулові живицю зеле¬них Карпат. Радістю сповняла дужі груди, щедро співала ще неньчиних, до болю рідних гуцульських співаночок, — вертала гуцулові волю…

А він пестив біляві кучері, що гадючками завивались надбрів’ям, збігали баранцями на білу шию і покірно вля¬гались у пишну золотисту стрічку.

— Марічко, смерічко зелена моя, ци борзо нам жити вкупці?

— Борзо, Іванку, борзо… — шелестіло в темряві молоде листя. Тихо всміхалась про себе ніч. Десь над Прутом зга¬сали юнацькі пісні…



*



На розкішному майдані серед села скрес, як свідок повстанської слави, величний сірий обеліск. Висічений з граніту й крові застиг на вершині в скорботному мовчанні український повстанець. Вчеканений у вічність, він схилив голову, щоб віддати шану землиці рідній. І цю осяйну мить вихопила з життя і поставила на людський розсуд і вічну пам’ять уміла рука простого каменяра.

— Андрійку, сину, осьдечки… — І провела рукою по холодному, як смерть, граніту. З гірким болем гладила. Гладила, як колись, чорні з синявою Іванкові кучері й… мовчала…

На гладку поверхню каменю золотими рядками злягли імена героїв. І першим з них було ім’я її мужа.



*



…Стояла з сином на вранішному вітрі. А він куйовдив йому русявого чуба, скрадався в теплу пазуху… Ніжно лоскотав туго напнуті струни вдовиного серця. В цю мить схвильовано дивилась на Андрія. Мужнє, зовсім батькове обличчя світилось щирою синівською любов’ю. І ставало на серці радісно. Радість виповнювала її груди, злітала на крилах щастя в завтрашні дні. Тихо вслухалась в прийдешнє, в майбутнє незалежності України. Вічним гомоном оживало село. Люди ступали в життя. Десь на долах гатили по ковадлах важкі молоти, пихтіли жваво довготелесі димарі лісопильних заводів, хлюпали чередою сплавів шумливі ріки. Тихо зеленіли по горах смерічки. Сльози радості текли колись вродливим обличчям. Не спиняла їх, не втирала…

— Так можна і вмерти від щастя… — думала, дивувалась. А серце стукотіло, сміялось, молодшало і радісно наспівувало:



«… Прилітають до нашого поля

Із далеких країв журавлі,

Розквітають і квіти і доля

На моїй українській землі…»



Серія «КАРПАТСЬКЕ СУЗІР’Я»

Літературно-художнє видання



СЕВЕРИН ВОЛОДИМИР ДМИТРОВИЧ



У БІЙ ЗА ВОЛЮ