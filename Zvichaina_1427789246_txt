Звичайна
Проніна Маргарита


Роман

Всім, перевтомленим самотою серед соціуму,
 спраглим за власним «Я»
Автор

Весна

…Полюбити тебе так, як любитиму… Того, про кого писатиму тут щоночі…
Все пам’ятаю. Але ти починаєш мою нову історію, якої ще не знаю. Завтра травень, дощ змиває всі надії на сонце. Небесний смуток. То найкраще – початок чогось чи кінець, бо для всіх, звернених сумними очима безпритульної тварини до одвічних питань буття, для нас, усіх, хто прагне і не отримує, мріє і розчаровується, для всіх божевільних за власним бажанням, прислужників творчості, – для нас немає компромісів. Немає середин. Є лиш помпезні початки і драматичні закінчення. Про щось посереднє ми ніколи навіть не замислимося, нам потрібні емоційні шквали, бо лише вони вмикають наш заржавілий двигун натхнення. Просвітлення не настає у спокої, треба бути або дуже щасливим, або дуже нещасним, тоді тільки починають оживати нервові клітини і хвилею нестерпності тебе виносить на берег самоаналізу. 
Бути весь час щасливим – неможливо, це вдається лише тоді, коли цьому сприяє певний випадок, власна вдача або чиєсь втручання у твоє життя. Але й постійно нещасними не маємо права бути, треба брати для себе з цих двох станів якомога більше особисто відчутого досвіду – і рухатися, бодай найпростішою амебою у плазмі вируючого світу... 

Закони простору і часу насправді дуже прості, їх треба лише прилаштувати «під себе», аби вони спрацювали саме для нас: рух породжує простір і час, за цілковитого спокою – зникають час і простір... 
Ми постійно маємо протистояти всьому, що нас оточує, перебувати весь час у мужньому поєдинку, у двобої наших принципів з чужими правилами. То наш «донкіхотівський вітряк», генератор істерик і меланхолійних роздумів, звідки черпаємо силу для життя і натхнення, щоб змастити суху пустопорожність. 
Але що робити, коли зима, негода, нелюбов, депресія та інші застійні явища? Що є в цих речах такого, щоби бути нашими тінями все життя? Хто так живе і що з того має? Які робить висновки зі своєї самоти і, врешті, чи буває happy end у найпростішому звичайному житті, яке хтось нині проживає чи вже прожив? 
Я протиставляю свій світ – своєму ж самотньому існуванню, своїй нездатності змінювати чи впливати, хочу, щоб мій досвід пошуку себе став комусь компаньйоном, поводирем, екскурсоводом, розвідником чи хоча б компасом, або ж просто відстороненим часом, упродовж якого цей хтось їде в метро, тролейбусі чи готується спати… А втім, краще засипайте з тим, хто дорогий вашому серцю, з ким вам добре й затишно, до кого ви довго йшли, щоб пізнати справжню вартість його присутності у житті, а якщо такої людини у вас ще немає, тоді… я вас слухаю. Розкажіть мені про ваше наболіле, про те, що вас поранило чи образило, або просто про те, чим був заповнений ваш сьогоднішній день? Невже це нікого не цікавить? Я розділю з вами прагнення почути спершу себе, розібратися, хто ви й про що мрієте всією душею. Як воно – жити на світі саме вам? Чому стільки незрозумілого болю буває в очікуванні прийдешньої радості? Чому очі не знаходять нікого, крім свого відображення? Навіщо вам кожен наступний день, якщо вони всі однакові? І – що зміниться, якщо ми майже нічого не змінюємо? Яка тільки шалена втома лягає на плечі щовечора, але не від праці чи справ, а просто від того, що ти знову один –весела маска скочується додолу й розбивається на друзки… І я хочу про це поговорити... 

Вочевидь, ви маєте спершу бодай поверхово уявити людину, якій належать наступні думки й екзистенціальний пошук себе у вакуумі небуття. Мене можна вигадати, порівняти з кимось, «зняти» мій портрет з першого ж образу, що спаде вам на думку чи пригадається, можливо, з фільму чи зі світу реальних людей. Мені байдуже, все одно кожен хоче бачити лиш те, що хоче, й актуальним для цього кожного є тільки те, що актуально. Проте нещодавно я зрозуміла про себе, що така ж банальна до абсурду, як і всі люди на світі, конкретніше – жінки: плачу над мелодрамами й невтомно шукаю романтики в усьому; люблю сонячну погоду, бурхливу пристрасть у шалений дощ, перший сніг наприкінці листопаду, шоколад до кави, що неодмінно «рознесе» мене на схід і захід; люблю тільки одну з усіх подруг; люблю гучні концерти на площі, міські свята, бантики, сердечка, все пухнасте; люблю фотографуватися в усіх хоч трохи мальовничих місцях, а потім тішитися вдалим кадрам; люблю свій голос у ванній; мрію про найпухнастішу в світі шубу; мрію про кілька днів безперервного шопінгу і, відповідно, стільки ж мішків грошей, а в майбутньому бачу себе за кермом власного авто; хочу «зазирнути» за кордон і почуватися заможно; вірю у вічне й світле кохання до одного-єдиного в житті чоловіка, а сенс свого існування вбачаю в тому, щоб після вихору почуттів, подій, емоцій, вражень перетворитися на втихомирену мудру матір, дружину, стати у своєму житті й домі господинею, яка смачно готує, вирощує квіти на підвіконні, плете теплі светри й шкарпетки…, але все це – потім, у якомусь далекому майбутньому. А ще я вірю в те, що мрії здійснюються. Мої принаймні мусять. Звичайно, все це загалом такі пустощі, але вони притаманні багатьом людям, жінкам зокрема, однак ви маєте реальний, унікальний, шанс пізнати мене з іншого боку, який ретельно прихований від першого, випадкового, погляду, зрозуміти зі мною те, що пізнали люди, які певний час прожили в самоті...

Я приїхала навчатись до столиці після довгих, слухняних і наполегливих років навчання у середній школі середнього міста, провінційного до найглибших клітин епідермісу. Зрозуміло, мені ще не досить років для серйозного усвідомлення глобальних життєвих істин, які, незалежно від мого погляду на них, існують для всіх людей у різних трактуваннях та іпостасях. Але ж ми не можемо існувати без досвіду інших – тих, на кого ми завжди озираємося, спираємося, посилаємося, з кого беремо чи не беремо приклад, кого засуджуємо чи поважаємо, на чиї вчинки й спосіб мислення рівняємося, або ж, навпаки, застерігаємо себе від подібного. Тобто очевидним є те, що ми великою мірою є перманентними й безпринципними підглядниками за життям інших. Я теж хочу зіграти для всіх зацікавлених роль щедрої на одкровення «іншої», яка не претендує на роль романтичної героїні помпезної п’єси, на титул чарівної принцеси чи доблесть і славу відчайдушної шукачки пригод. Я лише самотнє відображення у вікні вечірнього тролейбусу, звичайна, нічим не показна людина в нескінченних вертких рядах пересічного натовпу.
Отже, у мене є рідне маленьке місто, в якому я народилась та виросла, і село мого дитинства, де цілком традиційно живуть дід із бабою, а ще я собі знайшла омріяний мегаполіс, де намагатимусь вижити. Та чи знайду себе в ньому? І чи вистачить мені місця на цій, перенаселеній українцями всіх регіонів, землі обітованій? Що вона мені зможе дати, а що відбере в якості плати? Побачимо... 

Але сьогодні особливий день: не на дачі, не на «природі», як традиційно називають усі містяни свій тайм-аут від бетону й бізнес-центрів, і навіть не на курорті. Краще – я в черговий раз відвідую батьківський край. Моя рідна «терра інкогніта». Лише для втаємничених. Місце на землі, яке є майже в кожного, де ти вільний і чистий, справжній і єдиний такий – сумний чи щасливий, коханий чи непотрібний, але свій і навколо все – твоє! Причал блукаючої душі, схований від решти світу. Комірчина у всесвіті, куди я ховаю вкрадливо, з надзвичайною ніжністю весь відчай мого життя, кожний невидимий порух душі, причини моїх особливостей, складу розуму та емоцій. Обійми для мене. Це надзвичайно чисте, ледь не священне місце, де можна інтуїтивно відчути, наскільки далеко ти відійшов від власних ідеалів. Там розумієш, що ти зробив не так, де з’явилася та шпарина, крізь яку в твоє життя заповзає туман непорозумінь. Бо в тому світі, який тобі такий рідний і знайомий з дитинства, ти можеш бути собою і відчувати істинно і тільки істину. Дізнатися правду про світ, життя, красу і любов до всього цього. І чому не можливо законсервувати таке щасливе переживання буття й перетворити його в довічне милування? Чому все виходить з-під контролю і безжальна дійсність ігнорує те, що ми ще живемо? Любов на відстані не рятує… Згадати все…

Так буває весело деколи впасти думками у безконтрольне дитинство, багато щасливих моментів з якого відбулося саме там. Там, де я – повітря, сфера, крила, Людина… Чомусь майже не пригадую себе малою вдома, в нашому маленькому містечку, все, що хочу пам’ятати, – час, проведений у селі. Інколи заплющую очі, а повз мене навдивовижу чітко пролітає кожен сантиметр рідної землі, піщані дороги, розмиті в дощ, споришеві вузенькі стежки, просторий чорнозем городів, стерня, залишена після покосів… Ранкові молочні тумани на пасовищі, усміх мальви під хатою, солодкі пахощі бабиних пирогів щойно з печі… Поодинокі яблука зимового сорту, в листопаді, на вже покритій першим морозцем землі… Насуплене мовчання старезних дерев’яних хрестів на далеких пагорбах за селом… Та найгірше і найстрашніше, коли серед втрат – прожитого часу, обірваних зв’язків, загублених друзів, відшумілих подій, знехтуваних почуттів – втрата рідних людей… Але життя ніколи не пояснює – чому. Лишається жити з тим, що є, самотужки торувати шлях до невизначеної крапки в умовному майбутньому і не ставити долі складних чи дурних запитань, аби не отримувати від неї таких же відповідей... «Жити значить залишатися живим», - цитуючи Дереша. 
Майже півдня дивилась на вогонь. Байдужа. Сьогодні я вільна. Цей день – тільки для мене. Я відкинула нахабний сон, час, обов’язки, страх (я вперше за цю весну ні перед ким ні в чому не винна), забула все, що обмежує мою внутрішню свободу. Я майже можу йти далі. 
Вже кілька років поспіль не маю кому висповідатися, розказати, як важко відчайдушно бажати і вперто не отримувати, як не справедливо в такі сильні роки почуватися самотнім, а тому слабким. Жити в ім’я любові на землі, та не власної... Арксинус справедливості, арктангенс бажань... Обернені функції мого життя. Нас таких безліч, але не кожен визнає це, навіть перед собою. Причина, яка нас змушує щоранку прокидатися і робити маленький героїчний вчинок – крок уперед, який нібито робиться назустріч кращому. Ми заручаємося тільки вірою – вірою в себе, у власне майбутнє щастя, в самореалізацію, говорячи до себе іронічно: «Ти – саме та…»
Кожен такий ранок зменшує силу тієї віри. Але остаточно нищить її тільки чиясь зневіра в нас самих. Відтоді, як у світі не лишилось жодної людини, яка могла б вислухати мене... З’явилася ця історія про згублений час, про минуле і теперішнє, про мене і не тільки, про-, про-, про що? Її кінець уже живе в моїй уяві. А щодо початку… З чого, на вашу думку, починається самотність? Вона починається з великої любові до людей і з невміння її виразити. Бо ж саме той, з ким ви захочете лишитися назавжди, саме він піде з вашого життя найпершим. Тільки щоб це твердження здійснилось, треба надто ревно віддавати по частині душу своєму новоявленому партнерові, щоб потім у нього не лишилося жодних сумнівів у вашому майбутньому болісному падінні у компостну яму непотребу. Друга умова така, щоб ваша половинка бачила горизонт трохи ширше за вас, і як тільки помітить нові перспективи,– до побачення! А ви, поки стане сили, будете дуже кумедно чекати, що до вас хоч щось із утраченого повернеться. Я не вірю в щасливі повернення й зустрічі після прощань. Для мене ця розкіш – за межею реальності. Тоді як низка розлук і розставань говорить, пише і любить світ – мною. 
Яких людей на світі більше: щасливих чи самотніх? Усі ми, як нас запевняють з дитинства, не маємо почувати себе самотніми, треба натомість повсякчас шукати собі різноманітні заняття, бо ж нас чекає попереду безліч хороших справ, та й узагалі – світ неймовірний і в ньому стільки всього цікавого! Так, ніби ми – лише споглядальна субстанція, яка не здатна на самостійне відчуття своїх настроїв душі, яка інколи чомусь переповнюється запитаннями, нездійсненими сподіваннями, болями і, як наслідок, стає жертвою повільного відчуження від прекрасного... 
Химерні шляхи пошуку себе. Себе – як впливову на чиїсь долі особистість, відзначену на карті людських історій. А що робити ту невизначену кількість років, поки ти, врешті, не прийдеш до оази – мети свого пошуку (до того ж, там ти не залишишся, а тільки ненадовго спинишся на відпочинок)? 
Самотності немає, їй ніде поставити свою ногу серед наших домівок і офісів, переповнених речами, меблями, комп’ютерами, лінками, інтернетами... Однак сьогодні я готова спростувати цю думку, бо здатна укласти багатотомну монографію зі списком вказівок – як провести час, не заповнений ніким. Конспект з управління життям, в якому – нікого, крім тебе… 
Серед, схоже, навіки спорожнілої кімнати починаєш повільно усвідомлювати оманливу значимість колись складених обітниць, розпачливу неправду всіх сказаних кимось слів, які мусили зігріти тебе у хвилину відчаю, слів, відпущених у забуття цілованими тобою вустами... Коли я тільки починала розуміти це життя, мені здавалося, що все складеться добре, без масштабних відмінностей від інших людей. Та коли ти вже чуєш запевнення-задобрення від інших, що, мовляв, даремно переймаєшся, прорвемося, якось воно буде, – це означає, що десь ти все ж зійшов з рейок, а отже, настав час робити висновки. Тобто, насправді ніякі подарунки долі на тебе не чекають, якщо ти не наберешся сміливості все своє позірне, складне і бездонне горе – визнати, констатувати, показати, прокричати, визвірити у соціум, що відверто й цинічно применшує твою вартість для цього світу – будь-що.
Що з нами, самотніми, відбувається кожен день, що ми їмо, робимо і хочемо, про що мріємо? Ми, у черзі за квитками додому, коли переходимо дорогу чи їдемо в метро, коли йдемо до супермаркету, куримо на сходах у гуртожитках, плачемо під музичні катарсиси, тиняємось улюбленими закутами міста чи просто відсиджуємось по своїх кімнатах, по своїх сором’язливих комірках у всесвітній мережі, де нас ніхто не бачить. Що ми думаємо про все це протягом довгих годин своїх нецікавих днів? Що відчуваємо щомиті та на що сподіваємося в кожну наступну? Якщо нам це нікому розповісти…

Спогади

 «Я готовий нести тебе на руках…» Завтра погана дата, і я хвилююся: це ж наша перша річниця… І тільки така шалена дурепа, як я, пам’ятатиме зустріч із таким критичним лайном, як він! На завершення ще однієї майже безглуздої весни, на прощання з усіма, так і не здійсненими, мріями, на додаток до суму заблукалої в собі людини – він. Його обличчя, руки, тонкі тендітні пальці викликають болісний стогін внутрішнього протесту перед неодмінним розставанням назавжди. Буревієм зрушується з твого мозку, котиться тілом, рве судини спокою, ламає розкладені полицями грандіозні плани. І весь цей гамір озивається луною від порожніх стін замкненого простору під назвою «я»… Лінійною функцією сходжу з розуму від неминучого розпачу. Так має бути: задля майбутнього, задля досвіду дорослішання і самовдосконалення. Але це ти і тільки ти – колись натхненна його чоловічою красою, а нині зруйнована його ж раптовим прощанням по-англійськи, яке пожбурило тебе в надміру міцні, чорні обійми пустки... Вирватися з її рук дуже складно, бо вона вростає в тебе крижаними тріщинами і мордує холодом… Снігова королева болю. 
А все ж соромно за нього, що він не витримав, отак надто традиційно зник. Ні краплі оригінальності. Вітаю тебе з днем нашого взаємного розчарування. У мене тепер інше життя: я у двобої з кімнатним благоустроєм. До запитання. «Залишайся для мене спогадом, про який я забув», як писала Поваляєва. Амінь.
Час запису – ніч. Вона єдина така. Сьогодні ми могли б святкувати річницю, але… з ким? Таких річниць соромляться. Рік тому я вважала, що непогано провела травневий вечір з чоловіком, якому була небайдужа. Та це лише моє торішнє наївне перше враження. Але я не вмію і не можу втримати біля себе людей. Так завжди. Кому ще від мене йти? Я себе вже надто втомила.
 
Ні, ніч не зараз. Ніч – сьогодні, вчора, завтра... Кохання приносить сутінки, гірші за всі можливі затемнення твого життя, бо в них ти не хочеш бути самотнім, але натомість – сонце сідає, а дива мовчать і приходить розуміння невтішного… Твоя єдина мережа електроенергії забезпечує світлом інший світ під назвою «вона». А ти змушена полюбити темний бік існування, бо сяйво тієї єдиної станції – дефіцит, призначений для чужого щастя. Чому – єдине запитання... Ніч тремтіння. У руках, у ногах, у душі. Та тільки так слухаєш себе. Коли зовсім одна. Навіть якщо поряд знайомі, бо вони далекі від моїх проблем. Усім своїм тілом відчуваю зневагу оточення. За те, що я – сама мізерність, яка дні і ночі поспіль з незрушністю монумента може висидіти на одному й тому ж місці. Випробування на витривалість самотністю у гнітючій тісноті близькості. Це варте подиву, але ніяк не наслідування. Боже бережи. Хотіла б зустріти схожого, але за кожного потенційного боюся, щоб з ним не сталося такої комплексної самоти. Але десь глибоко все ж я знаю, що дивовижна: це ж як треба любити життя, щоб від сущого не покінчити з таким.

Я принесла себе в жертву людині, якій не потрібна. Він нічого не знає про це безкінечне мовчання і незворушність на стільці у порожній кімнаті. Всього один рік не ставить знак якості на моїй самоті, але часу ще є… А попереду сесія – грандіозне випробування корабля без керма на замкнутість кола у відкритому космосі. 
Це травень, а за ним – швидкоплинне літо, а потім осінь з присмаком тютюну, а там зима – вона подбає, щоб заморозилось усе недобите... Та наступна весна буде така сама. Цей світ перевтомлений аж надто – так, що жодна четверта космічна швидкість не здатна буде врятувати заблукалого Джедая, який зробив собі харакірі власним мечем, і коли він стече кров’ю марних надій та сподівань у прострації пережитого – ніхто не згадає про нього. Худне мішок споминів. Більшість продиктовано ніччю. Все інше – те, що не написане, – доїсть день. Кожен наступний день. Жан Батист Гренуй вибрався з печери, коли запашні вина спогадів скінчилися і більше на згадку не спадав жоден аромат. Але я… Я – не Гренуй, у мене, напевне, просторіша пам’ять. 
Можливо, забембана людина нікому не цікава. Парадокс у тому, що навіть у щасті, хай і примарному, вона викликає бажання покинути її. Стало цілком очевидним: я народилась непарною. Неправильне число. Шалено потребую, щоб щось дало мені знак зупинитися, щоб хтось помітив перевищення швидкості мого падіння в нікуди. Де вже мене не буде ніде.
Цієї ночі в мене народився вірш, сама назва якого доречно підкреслює мій нинішній стан:

Якщо ти мене почуєш…

Тисяча спроб… і ти йдеш від мене
Без надії на остаточне повернення.
Тисяча років розставань,
Щоб однаково – без зустрічі.
Можливо,ти її не шукаєш, 
А може, я надто ревно чекаю на неї,
Лякаючи своїм божевіллям.
Наприкінці моїх стосунків з тобою –
Ти зачиняєш двері.
У твоєму житті я – за дверима.
Мов гроші, сховані в шухляду.
Бути хоча б грошима, 
Коли ти в копійку мене не цінуєш…
Та навіть за дверима я не зникну, 
Бо ти ще не зрозумів,
Яку розмірність почуттів
Може мати людина,
Втомлена чеканням на нездійсненне.
І ти мене ще не загубиш, 
Бо хворієш на мій розпач, 
Звернений до тебе очима 
безпритульної тварини,
Ті очі не можна забути –
Якщо ти вартий того,
За що я тебе настільки…

Травнева ніч. Квітнуть дерева білим сном... І я пропливаю у мареві поміж ними. Зелені, такі очікувані впродовж усієї зими парості... Не побачені, не народжені для мене цієї весни. Я залишаюся з містом. А воно жадібне на всі відтінки весняної краси.

Сьогодні їздила на Андріївський узвіз. Це – країна мрій, а я – равлик без дому. Час іде так помітно. Він реальний. І я постійно дивлюсь йому в очі. Зрештою, на першому курсі було не краще. Зате на третьому вже ніхто не дошкуляє. Навіть жалітись немає на кого чи щось. Утім, якби й було, то нема кому. Асоціальність якраз посеред соціуму… Коли я купила якусь дрібничку на Узвозі й почула від продавчині: «Хай вам щастить!» – світ ніби зійшов до моїх ніг. Нестерпно запрагнулося йому цілком повірити і весь день носити з собою, як амулет. Це диво на землі, де нас ніщо не тримає, – крім сподівання на безкорисне добро. Звичайні слова стають коротким спасінням від суму незрозумілого походження, від навали мільйонного «треба» на одне тендітне – «не хочу»…
Так кортить у цю пору потрапити в бузковий парк над Дніпром, де я колись  – не вміла цілуватися… Та вже за кілька метрів, у підземному переході, змоклі від дощу і піднесені спалахом взаємної симпатії, ми спробували знову… і знову… 
Обійми ночі. Єдина з них радість. 

Триває сесія. Звичайне навчання без користі – мозок не бачить цілі. Тіло марніє. Душа зникає. Я все життя надто багато ставила на той один-єдиний кін, щоб хтось був поряд. Та мій азарт не приносить щастя, фортуна не кермує мною і не усміхається. Що ж людям треба: який розум, яке серце, які слова і дії? Невже, все, що в мене є, не цікавить нікого? 

Людина забуває іншу так швидко і легко. Не викреслює, а стирає гумкою напис її імені на аркуші своєї долі. На лінії власного життя. Я вірю, що ця жорстокість мене шліфує... А доля ущільнює, випалює, подрібнює, збагачує... Але чому мене?!

…Цікаво, що відчуває досить досвідчений чоловік, який ненароком закохав у себе дівчину, так і не втямивши, що для неї це – найперша модель відносин, розмов і дій на тему любові. Аби лише не був байдужим до того, що накоїв. Та ще гірше, якщо він відчує до неї співчуття, бо ж вона, звісно, слабша за нього, тендітна й так беззастережно закохана, але її боротьба з собою, із власним впаданням, вростанням, спопелінням ним, з ним, у ньому... Її таємна битва з собою, а потім важке і довге примирення – це все має бути небаченим. Перш за все – для нього. Бо ж він обов’язково піде. І так ніколи й не дізнається, щó вона собі вигадала, щó думала, яким його бачила, як приміряла на себе роль єдиної в житті цього чоловіка жінки, будучи ще зовсім юною, дуже наївною і довірливою... І нехай навіть робитиме спроби бути сильною і не піддаватися його чарам, але не зможе... Ніхто не зміг би. Бо пташеня, яке випало з гнізда, не злетить тільки тому, що бачило, як літають досвідчені птахи. Все на власних крилах тавруємо. На пам’ять…

Серед головних героїв у житті кожної пересічної дівчини, жінки обов’язково має бути один фатальний мужчина, який, як правило, майже ніколи не стає справжнім її чоловіком, бо його роль інша: він просто мав принести в її буденний спокій шалену любов, трохи блуду, пристрасті, пекучої насолоди від нетривкого володіння ним  і… втрати. Так, саме постійна втрата його: на годину, на день, через справи, через нездійснену телефонну розмову, через найменший форс-мажор і т. д. і т. ін. – це те, що тебе так вбивчо й небезпечно манить, вабить, тягне в провалля будь-яких пропозицій. І ти навіть не обговорюєш із собою раціональність його покликів, бо точно знаєш, що підеш за ним у божевільну холодну ніч, лишаючи своє маленьке тепле життя до нього. Як може він говорити так правдиво тобі про те, що не збудеться?! Та ти віриш його словам, і охоче, добровільно робиш величезну похибку вимірювання при співвідношенні задоволення й жалю, втіхи і болю, постійно думаючи про нього й палко чекаючи рандеву тільки з ним – найжаданішим своїм візаві. Все нищиш і знов віднаходиш у собі сили любити його, відчуваєш, що вже ніколи першою не зруйнуєш цей зв’язок... Невтомно облагороджуєш нерозумне. Бо ж він не винен у тому, що хтось надто сильно вбирає в себе всі його жести, слова, особливо – доторки: шкіра, руки, перші неголені щоки у твоїх долонях... 
Мені навіть трохи жаль цього чоловіка, адже він таки мусить піти! Бо саме так і було сплановано долею з самісінького початку, з першого дня вашого знайомства. От тільки нікого не хотілося ображати цим! Просто вона... вона… Втім, вона ще все зрозуміє… мусить зрозуміти... 
Боже, дай мені шанс обійняти його, торкнутись обличчя, залишити слід болю на вустах, вчепитися в його дорогу куртку, вдарити в саме серце його егоїзму, вбити своєю наївністю зачерствілу душу негідника... Години татуюють на підсвідомості паніку. Розпач, ненависть, бажання, хіть – і безконечна розкадровка спогадів... Ставила крапки над «і», вічні питання собі  на кшталт «бути чи не бути?», звірялася зі снами, прикметами, шукала відповіді та стратегії поведінки в собі… І все одно – божеволіла… Хоч і вперто брехала: я вільна людина, яку ніхто не цікавить, яка продовжить свій патетичний поступ сірим шляхом буднів – попри те, що весь час буде плескатися в морі думок, безконечних думок про нього. 
Забути першого – найважче. 

…Хочу пам’ятати цей момент. Перша цьогорічна злива. Перша негода. Я сиджу перед вікном, поряд нікого. Коли йде дощ, мені завжди хочеться кохання, безоглядної, брутальної пристрасті, але тільки з кимось особливим. 
…цілуватися на всіх мостах у місті, бігти босоніж, тримаючись за руки, хиткою бруківкою київських узвозів, щоб сховатись від дощу, відчуваючи, що вже наскрізь змокла… вії злипаються від туші, макіяж розтікається щасливим обличчям, наші тіла набувають істинності силуетів… ти раніше не помічала, які в нього сильні руки, дужі плечі, з-під легкої футболки еротично проступають рельєфні, мужні груди... ви обоє смієтесь і важко дихаєте, втомлені од бігу, маскуючи мимовільні погляди на «заборонені» місця… він тягнеться рукою до твого обличчя, нібито для того, щоб прибрати мокре пасмо зі щоки й обережно заховати його за вушко… він наближається до тебе, ще й ще раз розчісує пальцями твої коси, а іншою рукою, яка опиняється в тебе на талії, владно й швидко притягує до себе твоє обімліле від несподіванки тіло, ледь торкається лиця вустами і починає палко цілувати... унизу живота пульсує під шаленим тиском саме життя, там зароджується нарешті твоє імперсональне щастя… Непомітно злущується важка застаріла шкіра-панцир самоти, і от – твій спокій і гомеостаз порушено вже навіки – його хіттю і волею, його появою, його закоханістю в тебе, його прагненням будь-що розім’яти тебе у своїх дужих руках, розкуштувати всі твої весняно-юні присмаки, увібрати неповторний нектар твоєї молодості, вжалити ін’єкцією насолоди, після якої ти вже сама себе не знатимеш, ходитимеш заблукала і відчужена, якась присоромлена собою ж, розгублена і необережна... Щаслива. 
Допоки ми не вміємо керувати пристрастю, вона керує нами. Так було, поки ми були разом. 

Часом ми самі не помічаємо, як стаємо майже циніками, не здатними до ніжності, вразливості красою. Стаємо відстороненими, байдужими, абстрагованими від усього світу, зайнятими лише копирсанням у собі, коли випадкова дурість обов’язково мусить мати причину. 
Найпевніша в світі річ – це час. На нього ніщо не впливає, він спокійно й виважено рухається повз твої бажання, і ти не можеш ні зупинити його, ні випустити зі свого життя, як зайву воду з ванни. Так важко подорожувати містом самому, шукаючи ейфорії поміж картин мегаполісу. На тих картинах ти бачиш вдоволені закохані пари, їхні руки, коліна, плечі і губи… Щасливі морди. Напевне, для них – то найкращі дні. Чужі фотографії й чужі історії, чужі половинки і друзі. Чужі життя... І я піддаюся знесиленню. Зачиняю двері у слова, емоції, погляди. Я не хочу, але інакше не виходить. Коли хвиля безсилля спаде, відкрити їх знову буде нелегко, тим більше, що за тими дверима муситимеш бачити світ – імперію, яка тебе не потребує. І безконечні тести на якість: ти – обраний чи…? Яка вона, Богом вигадана роль? Здається, я могла би розуміти все, аби не відчуття страшного розпачливого болю – від усвідомлення того, як довго, як тихо, як напевно все мусить бути: постійна самотність, ґвалтування соціумом, обов’язкове примирення з дійсністю, необхідність робити все правильно, за загальноприйнятим сценарієм людського розвитку, без ліричних відступів у свою занедбану, сполохану душу...
Мабуть, я надто багато вимагаю в цьому житті, але це ніколи не скінчиться. Я вимагаю людяності.

Сьогодні відвідала Ботанічний сад. Була вражена чужим коханням. Бузкові грона, панорами весняного Києва, сплетіння пальців рук майже всіх перехожих, цілунки, веселі усмішки, взаємне напування радістю… Які фантастичні фото вийдуть у закоханих пар, коли одне прихиляє до себе розпашілу гілку бузку, а інше милується майбутньою світлиною на дисплеї цифровика!.. Я ненавиджу себе за те, що не знаю собі місця цієї весни, за те, що навіщось поряд, за те, що не зникаю цього прекрасного травня від перевтомлення нелюбов’ю. 
Не вмію здаватися гарною, щирою, доброю, потрібною. Я знаю нюанси. Ще залишилось кілька спогадів від життя, яке роздвоїло, стерпло, зійшло нанівець, і все – рік, річниця цієї нікому не зрозумілої мужності слабкої людини. Так треба. Кінець дня – і все по місцях. Принаймні поряд зі мною лишаються друзі, але й вони часом здатні ранити тебе достоту, бо не надто п’яні, щоб бути щирими, але надто тверезі, щоб зробити боляче словом, жестом, ледь помітним порухом брів… Пішли... ви… всі... Що ви відчуваєте? Сліпо. Безглуздо. Німо. Ненавмисне. Нестерпно.

Набирає вологи і пташиних співів пишний зелений вечір кінця травня… Дощ нагадав мені твій приємний дотик до мого обличчя, плечей, волосся, що пахло колись київськими вулицями, смак крапель небесних сліз на його губах… Неповторний аромат квітучих парків, весняна чистота повітря й води у Дніпрі, легка прохолода затінку й приємна зігрітість асфальту під ніжним травневим сонцем. Схоже на те, як тепло мені від його довгоочікуваної руки – у моїй…
Покинутий напризволяще баскетбольний майданчик, довкола весняний свіжий ліс, ми одні... Я маю здогадатися, навіщо він мене сюди привів. Спокусити. Звичайно, я вже маю трохи досвіду, тому відчуваю, що після взаємності зі свого боку можу чекати від нього тільки… зради. Не факт, але інтуїтивно не складно до цього прийти. Бо існує безліч підказок: ми ще дуже молоді, в нас немає жодних реальних поглядів у майбутнє, нам не хочеться навіть здогадуватись про існування якоїсь там відповідальності перед одне одним, перед батьками, навчанням, нашими особистими вчинками і прагненнями, і найголовніше – ми безвідповідальні перед собою, перед тим, у що насправді хочемо перетворити наші життя. 
Усе просто: весна, спалахи вражень від прекрасного відчуття молодості та романтики побачень, потяг до протилежної статі і постійна гормональна напруга тіл… Мені з ним добре не від того, що це його заслуга, що це він такий неповторний для мене, ні, це я у рожевих окулярах граю з себе страшенно закохану, щасливу, бентежну Лоліту – бо сама так хочу. Мені імпонує ця зворушлива легковажна весна, моя дівоча дурість і довірливість, непередбачуваність завтрашнього дня, мені імпонує жити сьогодні й напиватися «з горла» оцим божевільним, розкішним щастям, з усіма його втіхами і гріхами!
…Наш вологий одяг на розпашілих тілах – серед магічно розчахнутого листя, з якого вітер зриває краплини й напуває ними землю, серед заслинених равликів на пеньках, серед самодостатньої картини швидкоплинної пристрасті, з якої не вийшло високої поезії... 

Я спостерігаю спогади через ізольоване решіткою вікно гуртожитку, через час, рівний щось трохи більше за триста шістдесят п’ять днів… Я покинула всі нинішні справи у зв’язку зі смакуванням минулим, де моя душа ще не мала самотнього статусу як вироку.
Попри все, гарних спогадів у наших мізерних життях більше, ніж поганих, до того ж, пам’ять ушляхетнює події. Але численні дрібниці зміни його ставлення картають все приємне, що було, і доводять кожен раз до єдиного висновку – гра на роздягання: скажи, що тобі приємно бути зі мною, – і я тебе поцілую, скажи, що сумуєш і не зраджуєш, – і я солодко зґвалтую тебе, скажи, що любиш мене, – і я негайно тебе покину... Всі слова оголено до номіналу й зужито, а твоє тіло полишено – на існування, на самоту, на вимушену відвагу жити далі, на лямку навчання, на самозахист, врешті, на небуття сексуальним об’єктом. Він вважає, що розпізнав тебе, розсмакував, відкрив усі твої «джокери» своїми маскулінними чарами. Проте… Злякався самого себе. Навіщо йому чужий біль? 
Однак можливо, він звільнив місце для когось кращого? І кожен день, кожен ранок – я сподіваюся, змушую себе вірити, що так і є. Contra spem spero…

Перше кохання

Ніч, освітлена єдиним вікном посеред решти сплячого гуртожитку. Київ. Причиною з’яви цієї Мекки в моєму житті стало перше нерозділене кохання, яке вважалося єдиним і справжнім, а тому автоматично асоціювалося з цим містом, яке теж мало бути the best, коли його обрав він – той, хто несвідомо веде мене за собою вже поспіль чотири роки, за всі наступні – ніхто так і не добився од мене аж такої сильної прихильності. Втім, навіть не намагався…
Зранку перечитано всі наявні щоденники, здійснено аналіз усіх відтінків минулого. День, що стирає весь марафон подій до і після нашого знайомства, яке не запам’яталося йому ні на краплю, навіть на звичайне привітання при випадкових зустрічах розраховувати було не варто. Нещодавно в одному зі старих зшитків пам’яті натрапила на запис: «…була готова почати жити, але після його гордовитої відмови, якої не зрозуміла і не сприйняла, – стала такою, якою є. Чужою для всіх, для себе, для світу… хочу самотньої самоти у самотності». Дивовижне здійснення моїх мрій – мінус усе. Позбавившись людей, зрозуміла тепер: у них – вся суть, принаймні більшість сенсу нашого існування. 

Коли в твоєму житті не відбувається нічого особливо цікавого, а на особистому фронті – холодна війна з нелюбов’ю, мимоволі починаєш згадувати перше кохання. А з ним – і перші промахи, подібно до несвідомих проблем дитинства, якими картається людина потім все життя. Доля «першого кохання» майже ніколи не залежить від тебе. Просто настає час, коли специфічні гормони беруть над тобою верх – і от тобі вже здається, що у твоєму дивному відчутті якоїсь незрозумілої різкої нестачі чогось, ба більше – втрати, конче необхідного стимулу жити далі – винна саме ця людина. Тут важко не повірити у міфічні стріли Амура, тому що вибір тобою героя для першого кохання пояснити неможливо навіть собі. 
Серед безлічі варіацій зав’язок, кульмінацій і закінчень, які існують у світі людських стосунків, мені випала сумнівна честь гідно, сумирно й непоказно нести хрест нерозділеної першої любові. Більше того: залишитися взагалі не поміченою головним об’єктом свого обожнювання... 
Мій милий… Зверни увагу: яка вірність! Впевнена – ти зараз засинаєш, обіймаючи її плечі, руки, усі принади жіночого тіла. Притискай міцніше, щоб не здатися їй байдужим… Утім, твоє життя мене не стосується, я просто неймовірно ідеалізувала тебе, до того ж виключно з егоїстичних міркувань. Щоб зробити спробу бути закоханою, мати кому присвячувати численні любовні вірші, почуватися романтично-трагічною у своїх тремтливих почуттях, не увінчаних взаємністю... 

Почуття на відстані здаються такими дурощами! Які претензії у мене до цієї дати? Знаєш, можливо, це і безглуздо, але ти – найбажаніший герой моїх нічних фантазій. Усі мої денні роздратування і болі засинають, коли я уявляю у своїх обіймах тебе, ледь осяяного золотавим місячним світлом, за два кроки від шовкових простирадл спільного ліжка… Авжеж, я дуже високо літаю, якщо ти – перший образ, що мене звабив. І я ніколи в житті не знайду схожого на тебе, але на менше я теж не погоджуся. Це не буде щастям. У комусь іншому, що, може, прийде колись у моє життя, я оберу деталь тебе, чужий, чужий, мій man… І ще одне: відпусти на волю мою вірність неіснуючому. Занадто hard way. Все одно в жодних снах ми – не разом.

Добігає кінця останній день останнього весняного місяця, якого я так боялася у своїй самотності. Його вдалося пережити – попри все. Уяви собі Київ у травні: цвітуть каштани, перші зливи, зелень довкруж, прозорий Дніпро, синє чисте небо, пташині співи в ботанічних садах... Це найкращий місяць на землі... А тепер – моя ніч у ліжку, де поруч – рідний кіт, аморфне тісто перини й домашня подушка. Сон кладе на очі волохату долоню і я повільно відпливаю в якісь річки, чудернацькі фантазії, кінематографічний морок, стрибки по безконечних матрицях. Все...

Літо

Ніч – міст у літо. Не люблю так звані найкращі пори року, бо вони заслуговують кращого, ніж я можу їм дати. Бо що робило травень таким романтичним? Бузок, акація, конвалії, світло і температура? Ні. Кохання всередині тебе, його чудодійна сила надихати нас на диво. 
Кожен прожитий без любові день відтитровує від мене по краплі колір. Двоє мудаків у парку визначили нас із подругою як «сірих мишей», якими життя ніколи не зацікавиться і які навіть вигадати не можуть, для чого такого ж величного живуть, щоб їх-таки не вбити оце на місці. Фантастичні янголи спустилися з п’яних небес – аби вказати нам істинний шлях. Зрештою, ніхто не хоче зізнаватися, що жити мусимо, бо життя одне й маленьке – це як недоїсти смачний гамбургер, не діставшись начинки і напхавшись тільки булкою, пожбурити його в смітник. Скупердяйський менталітет. 
А взагалі, що пояснювати, коли нема причин ні жити, ні вмерти? Тому дні і спливають, як писав Андрусяк, «між простору і падла»… 
Я лише хочу, щоб усі самотності колись кінчалися, можливо, об’єднувалися й народжували нові історії, поза тим «кадром однини», в якому існує тільки одна чашка, одинарне ліжко, недоторканий вхідний дзвоник, педантичний незмінний порядок чи, навпаки, безлад, який ніхто не порушить, крім тебе. Хочу, щоб усі люди в усьому світі щомиті пам’ятали свій голос і не боялися його забути.

Час іде вперед, лишаючи мене позаду – тягтися у хвості крізь пустелю марних ілюзій…
Я на лекції філософії. Тут я завжди сама, без друзів. Звичайно, мені прикро, що ніхто не хоче мене підтримати в такому ревному ставленні до цієї абстрактної дисципліни та скласти компанію. Поряд лише або збочені навчанням «гіганти розуму», мисливці за заліком, або такі ж, як я – пригнічені самітники у пошуках істин життя та сенсу проживання оцього часу оцього дня... Без варіантів. 
Філософічка (нещодавно я несподівано для себе з’ясувала, що навіть не пригадую, як її звати) сьогодні особливо причепурилася. Ніхто не думає про неї як про живу людину, тим паче жінку, для всіх вона ідентифікована як дуже мудра істота, котра ставить заліки. Якщо ми не можемо зрівнятися силою власних знань чи вмінь із певною особою – ми її викреслюємо для себе. Мовляв, нехай сама собі міркує, навіщо вона аж така розумна, що в жодній людині не може знайти свого відображення. 
І я зрозуміла, чому я одна сиджу на філософії... 

Це – цегляний будинок причин. Це гучні кроки самотності за твоєю спиною (коли аж смішно від луни, яку породжують твої кроки) Це – назад шляху немає, це бути поза бортом колишнього життя, це розірвані прив’язки до вчорашнього і ланцюги майбутнього арешту, це жага стосунків і результат дійсності, це рятівне коло для тебе у довготривалому вільному падінні у свідомо обрану пащу розчарування й жалю до себе. Філософія – це я: сухопутний дельфін, вигнаний з дельфінарію на ворожі вулиці чужого міста, це own lonely way, це як підібрати із землі клаптик тканини і кричати доказовим тоном у всесвіт, що в твоїх руках не ганчірка, а звитяжний прапор гордовитої перемоги над усіма! Чому, філософіє? Чому ти вмієш тільки ставити запитання і ніколи не відповідаєш на те, що дійсно нам потрібно, що для нас, лише з нашої висоти розуміння правди життя, є непояснимим. Чому ти, така розумна, не рятуєш людину від елементарного небажання бути самотньою? Як ти це поясниш тисячам наших знервованих і розлючених емоцій, які стали не підконтрольними нам? Ти не відповідальна за своїх учнів…
Ми для тебе – осад на дні склянки, в якій відвирувала злободенність, осад, який має падати у безвість, в абстракцію, роблячи тим широкоформатну аплікацію з кожних наступних днів і наших втрачених мрій. Колаж незліченних буднів, які нічого не вирішують у нашому житті, а лише ще більше ускладнюють і без того заплутану дійсність. Так, що ми вже не ладні навіть відрізняти чорне від білого, реальність від уяви, мрії від фантазій, правду від нещирості… 
Я бачу у філософічці об’єкт для співчуття і, мимоволі, ледь не себе саму: незатребувана класична музика, потріскана ретро-платівка, чорне полотно якої вже ніколи не зіграє дивовижну мелодію, «Ера» на «Промені» – «розумне» радіо, яке ніхто не слухає на своїх кухнях... Я співчуваю тому радіо, я співчуваю викладачці філософії в університеті. Вона обрала скупердяйську сутність науки, зробила сенсом свого життя вічний пошук і розшифровування чийогось зарозумілого мислення, може, навіть беззмістовного й божевільного. Самітники, єдинороги, прибульці, птеродактилі, динозаври – по одному в кожній довжелезній тривалій ері буття… Але це її вибір. 

Місто

Чому не можна бути щасливим, коли цього щиро хочеш? Навіщо мені треба ця триклята кімната і цей убивчий Київ? Любов до будь чого приносить смуток. До міста – найбільше. Я завжди пам’ятатиму, як я прагнула сюди, як марила Києвом відтоді, як уперше побачила. Для всіх провінціалів характерне ще одне відчуття щастя, невідоме мешканцям мегаполісу, які в ньому народилися. Це відчуття породжує у «гостей міста» знайомство з тим, чого вони раніше не бачили своїми очима. Саме цей момент позначиться згодом на виборі ними свого життєвого шляху: чи повернути в спокій джерел, чи вигнати геть у вихор подій, щоб місто усмоктало тебе до решти і визнало своєю законною часткою або ж, навпаки, відторгло і грізно пожбурило туди, звідки ти взявся. 
Я ніколи не забуду, як то воно – любов до біг-сіті з першого погляду. Ці дроти далеких поїздів… вранішні вокзальні горобці, сіре небо над головою, відчуття небаченого простору, масштабу цілого космосу. Юра Гагарін, напевно, зрозумів би.

Такий зв’язок з містом, така жадоба до нього аж ніяк не гарантує успіху, бо в його безмірності нам інколи може забракнути повітря, сприятливих можливостей та елементарної уваги, попиту на нас. З міською природною жорстокістю часом не під силу впоратися, зазвичай ти мусиш постійно й невтомно доводити, що справний, моторний, завжди молодий, здоровий, талановитий, конкурентоздатний, заможний і, звісно ж, суперуспішний. Маєш у цьому переконувати попри те, що знаєш точно: нема в тебе й десятої частини цих, таких необхідних тут, характеристик. Амбіції – бич усіх приблуд. Недаремно ж у метро є один специфічний голосовий запис-нагадування, покликаний відразу ж розставити правильно акценти й етично дати зрозуміти усім подорожуючим тенетами підземки їхню чітку категорійну приналежність: «Шановні кияни та гості міста…» А ви до якої когорти належите? 
Місто створило все так, що ти не маєш права помилитися, зашпортатися, захворіти чи, не дай Боже, зламатися. Така гра, відразу ж, одним махом, викидає тебе, ураженого щонайменшим дефектом, зі свого ігрового поля. Ми – незліченні, запліднені амбітними прагненнями яйцеклітини, прибульці, більшості з яких не дано закріпитися у міському лоні та бути народженими заново в іпостасі нових громадян омріяного велелюдного світу. Не знаю чому, але таке місто псує людину. Раніше я була трохи багатша душею, нині ж відчуваю в собі прогресуюче спрощення до неймовірного примітивізму. Селекційне пересадження зелених молодих черешків в систему міських конструкцій. Це життя – серед натовпу, а раніше було – в природі, в космосі, в просторі… Тут – як на карті, де ти є для себе, але невидимий для всіх інших, тільки загальні обриси, ніхто не придивлятиметься до тебе через мікроскоп.
Нас тут ніхто не чекав і ніколи не любив. Ми приходимо позмагатися за прихильність і увагу до нас міста, де навіть собаки переходять вулиці чемно, на світлофор. Ми приходимо урвати собі шмат тієї скупої любові. Ні, ми просто самі приходимо любити це місто, любити без взаємності й терпіти його апатичне ставлення. Не треба нікого обманювати: жоден з нас не припхався сюди лише задля якогось тимчасового заробітку. Всі ми не просто так, чемно і мовчки, згодні терпіти прілий запах його маршруток, задиханих тисячами носів, засиджені до гламурного блиску сидіння в метро (та навіть вільне місце у вагоні вам не світить, якщо ви не встигнете забігти туди першим), безкінечні «репортажі з моргу» в «Новинах», які дивимось і потай молимося Богу, щоб біда не сталася з нами, просимо захистити нас і благословити на добро… Амінь. Попри всі казуси й невдачі, все одно згодні заплатити здоров’ям (тією єдиною цінною монетою, що у нас лишилася) за примарну мрію, яка нас насправді сюди привела, – ми мріємо бути колись багатими, поважними містянами, киянами, законними його жителями і, відповідно, виборцями, закріпленими саме за цим ласим округом. А ще ми хочемо дати шанс на краще життя нашим нащадкам, яким може не пощастити народитися ув обділеній благами провінції. І сподіваємося, що й самі ще встигнемо бодай трохи насолодитися столичними привілеями за той час, що лишиться нам від життя, покладеного на шалені перегони, гру в квест, «Камасутру» з містом. Якщо повз нас проїжджають нереальні порші, ферарі, хонди, мерси, а ми відкриваємо рота, проводжаючи їх захопленим поглядом, якщо ми бачимо поруч розкішні маєтки тих, чиї імена для нас асоціюються з успіхом, якщо ми маємо змогу зустрітися з ними ось так запросто, практично на вулиці, чи бодай дихати на близькій відстані одним повітрям із ними – для нас цього вже майже досить, щоб почуватися більш успішними у власних очах. Бо нам здається, що ми вже стали, хай на мізерну йоту, але ближчими до пункту призначення в місії «Я – заможний, щасливий, успішний». 
Але роки спливатимуть швидко, і невдовзі про нас уже ніхто не згадає. Бо ми з майстерністю хамелеона маскуємося під масу і швидко починаємо вважати себе повноправними, ба навіть корінними містянами і, до того ж, невідь ким уповноваженими суддями – над новоприбулими таборами наступних завойовників кращої, долі. Але хто сказав, що ця доля краща? Чим краща? Тим, що її складніше добитися? Це ж просто вічний рушій особистого прогресу – дотягтися до того, що лежить подалі, поїхати за не досяжний досі кордон чи купити навіщось непідвладну гаманцю річ в дорогому бутику. Тоді ми з солодким відчуттям пихатого самовдоволення почуваємося трохи не мигдалем у чорному трюфелі. Що і треба було довести…

Та попри всі слова і роздуми, попри розуміння правил цієї зухвалої, віроломної гри, ми всі, одначе, піддаємо себе випробуванню на міцність, на спробу побудувати своє благополуччя далеко за межами нашої малої батьківщини, яка стає назавжди такою ніжною й зворушливою для нас тільки тоді, коли ми її покидаємо. На жаль…
І ще одне: нащо мені безперспективна еколоХія, якій я вчуся і на яку (заведено) треба чхати якомога потужніше? Хіба я здатна врятувати чи бодай поліпшити цей покинутий Богом більше двох тисяч років тому світ? Це не моє. Але те, що здавалося моїм, ще більш безпритульне.
Деколи ми втрачаємо друзів... Жалілася батькові на те, що найближчий друг мене не підтримує у скрутну хвилину, що мені самотньо й від того дуже зле. Він багато не говорить, щоб його слова не втрачали сенс, а жили цитатами в таємній книзі моєї пам’яті. Сказав мені одне: «Все! Зрозумій: тебе забули, переступили і збайдужіли до того, що робиться у твоїй душі»… Як холодна вода, сікали ув обличчя найчесніші слова, які чула в останні роки. Але нове життя… Як? З ким? Пам’ять не відміняли! 

Навіть уночі не вистачає часу… Справи наздоганяють нас і манять – примарними оцінками навчання, заліками, прохідним успіхом, закінченням третього курсу, який нищить мій розум, бо я пасую перед «красою» мужнього, бойового мистецтва науки, яке для мене стає беззмістовним розпинанням, бо я пішла не за покликанням, а навмання. Я обрала не той шлях на визначальному розпутті, про яке з казок всі ми чули змалечку, проте не зробили висновку. До того ж, я не бачу поруч з собою навіть постійного співрозмовника, не те щоб когось вірного. 
Третій курс не дав мені жодного стимулу. Але, напевне, я ще вірю, що щось таки може змінитися і, зрештою, мені усе ж знадобиться мій майбутній фах. Бетонування без опалубки. Дуже прогресивна справа… А Григорій Савич попереджав, що тільки в «сродній праці» буває людині щастя…

Місто відібрало в мене кохання. Навіть не одне. В порожній кухні наодинці з мерехтливим світлом бра я знову згадую… Ні, не першу свою любов, оскільки він розчинився в столичних нетрях швидше, ніж я гадала. З ним було все просто, бо нерозділене кохання не можна й відторгнути. А тому все гаразд. Я собі вигадала ті почуття, сама їх розпалювала, насолоджувалась своїм романтичним настроєм і своїми ж стражданнями, а потім ми розійшлися, теж – у моїй уяві. Я нині згадую свою першу реальну любов. Ні, ми не разом. Вже більше року, як не разом. Мало зустрічей, мало симпатії, мало емоцій, мало мені! Згадую, як ми прощалися, ставилася остаточна крапка в нашому весняному, а саме – травневому, романі. Перший раз у житті я відчувала безпосередній процес чийогось забування мене. Як колись мені не хотіли купити ляльку Барбі – так і тоді я не змогла отримати свого Кена... В моїй пам’яті про дитинство фігурує одна дуже символічна, на мій погляд, деталь: Барбі була в усіх дівчаток, а Кен – тільки в обраних і переважна більшість не могла навіть мріяти про такий дарунок долі... Треба бути уважнішими до своїх дітей, щоб їхні іграшки не вказували їм ще змалку на жорстокі реалії життя... 
Мабуть, найгірший спосіб повідомити людині, що ти більше її не потребуєш, – написати їй есемеску. Найменші затрати сил та енергії, до того ж ти не побачиш реакції, а отже – начебто нічим не заплямований виходиш сухим із води. Тисяча чортів! Не залишив на трагічну згадку навіть гарного драматичного розставання... Згадую наш прощальний kiss перед відчиненими впродовж кілька секунд дверима вагону метро. Зухвалий, необережний, обвітрений і холодний… Я мала би здогадатися, що він і останній. Прощавай, твоє останнє відображення за склом від’їжджаючого вагону на протилежній лінії метро. Он як усе мало скінчитися… 
Триста шістдесят п’ять днів моєї свободи. Офіційний рік мого самотнього існування. Автономна й незалежна республіка «Я». Чотири сторони вибору для руху в майбутнє. Перехрестя для роззутих очей. Політ на дельтаплані моєї свободи, дикий захід моїх пригод… У мене розвинувся й зміцнів хист до уникання стосунків та існування поза світом природних інстинктів між жінками і чоловіками, поза потребою підтримання демографічного рівня на Землі. Я живу десь за межею висловів на кшталт «я – твоя, ти – мій...» Вибачте, я – своя. Така собі самобутня й самодостатня субстанція, а не якась там одиниця для генофонду. Може, й недарма кажуть, що ми підсвідомо, з прискіпливістю археолога, вишукуємо добру частину життя найкращий варіант для втілення своїх амбіцій, пов’язаних із продовженням роду. Насправді я почуваю себе, щонайбільше, дослідником природи розставань та існування поза тим сенсом, якого нині всі поспішають добитися, а саме: бути собою, жити, кохати, будувати, сміятися, сподіватися, насолоджуватися, мріяти і втілювати, єднатися і народжувати результати, сиріч давати плоди. Хтось (чи то була я?) мене дуже жорстоко поставив, зафіксував та утвердив у статусі антоніма до цих мирських радощів життя. Вже котрий день і рік я питаю: хто й коли міг би допомогти мені наблизити мій світ навпаки – до синоніму (я не наполягаю на перетворенні в такий)? Ти відчуваєш зміст написаного? Бачиш різницю? Розумієш? Мене.

Моє тіло всотує спалахи сонця. Побільше б ультрафіолету... Бо мені уже час на черговий забіг. Засмагаю в рідному краї. Чути гусей з річки – і на короткий час тобі здається, що ти мала і що можна піти туди з друзями, тільки би баба пустила. А потім здається, що ти вже на піску біля Дніпра, що за спиною білими лебедями літають катери, розтріпуючи хвилі, які заковтують голови гідропарківців і розбиваються, зрештою, об берег. Берег, який тоді був для мене берегом любові… Все хвилювалася: чи не розлюбить він мене через отак безсоромно відкрите, привласнене ним же тіло, довірливе до безтями? Розлюбив. Про що це я? Знайшла, що згадати... Найкращі спогади ще попереду. Але ще трохи хочу полежати безтурботно й свавільно під гарячим розплавом неба. Однак мене не полишає думка, що це, певно, і є моє літо, мій відпочинок. Як прикро, що стовідсоткове усвідомлення цього мого, можливо, єдиного в цьому році intermezzo прийде потім. Десь, коли, приміром, збайдикую на роботі, або якось увечері, на самоті… Тоді мене розчулить згадка про цю коротку подорож. Не розумію, як це я зуміла виштовхнути себе на дві доби з міста у самісінькі двері сільського автобуса з пунктом призначення «Щастя»?! Дякую. 
Вдома, поки ще лишаюсь трохи вдома, і хоч зараз далеко за північ і я не можу собі дозволити те, до чого звикла там (n-на кількість чашечок кави із попільничкою навпроти – аж до посивіння ночі), але якось не виходить просто поїхати назад, не відзначивши, що гостро відчуваю страшенну різницю двох моїх паралельних життів – там і тут... В Києві я живу, самотніша за монумент Леніна, розіп’ята вулицями, площами та мільйонами піплів. Тут – відпочиваю. Тут мені не треба маскувати своє внутрішнє «я», щоб комусь подобатися чи приваблювати публіку. Тут усе природно доповнює мене, а не навпаки, і, нарешті, почуваю себе живою, притомною, своєю… Однією зі зграї, а не уособленням однини. Вдома я маю унікальну можливість зробити глибокий вдих кисню, стоячи на трампліні перед наступним стрибком у невідомість. Якось ти – ціле, самодостатнє ціле, не важливо, чого варте. А там – доводь свою «родзинку» постійно, доводь свою силу бути чимось і кимось. Але час, нажаль, вичерпано і я вже передчуваю цей млосний доторк міста, його глухе вповзання в мозок, серце, думки... 

А ще вдома на мене завжди чекає кішка мого дитинства – такої більше не буде в мене ніколи (я це знаю напевне). Вона – символ моєї домівки, мого рідного берега, мого затишку і зцілення. 
Коли дивлюсь на неї, розумію, що то не вона постаршала на кільканадцять років, то моє дитинство назавжди відійшло далеко за небокрай. Я принесла її додому попри заборону матері, коли мала всього десять років. Вона була тоді зовсім маленьким кошенятком, що навіть ще не навчилося добре триматися на лапках. Із четвірки новонароджених малюків я не вибирала собі якогось особливого – просто занурила руку до теплої м’якої осельки, і з-поміж інших кошенят намацала одне тільце, яке й стало моєю домашньою тваринкою. З того часу минуло чотирнадцять років, а кішка й досі зустрічає мене на порозі рідного дому. Все би їй спати, їсть на кілька останніх зубів, худа, але збіднілу шубку гонорово береже і довго гладити не дозволяє нікому. Зіщулена спокійна старість горнеться час від часу до хазяйських ніг, хоча гордість і не дозволяє їй надто лащитись до когось, та все ж, мабуть, жага до любові й прихистку буває й у котів. Дивлюсь на неї і сумно констатую: то моє дитинство та юність зістаріли… Поки в мене є ця кішка – всі ті часи живуть поруч.
 P.S. Поки я писала цю книгу, поки я від’їздила та приїздила до свого провінційного перончика, поки жила ці кілька останніх років у своєму великому, улюбленому, врешті здобутому місті, поки я все полювала за своїми мріями, поки я… вона померла. 

Ніч обіймає місто, в якому я оселилася гостем. І поки я знову впадаю в глибоку задуму, на столі вистигає пристрастю кава. Чи то від того, що надто в’їдливо люблю подумати про те, про інше на самоті, чи то я втратила здорове відчуття світу… Але мене не покидає неспокій. Наче я все ніяк не вирішу, яким чином люди чіпляються за життя, за соціум, за інших людей, щоб влаштувати свій духовний благоустрій так, аби в ньому не існувало темряви й метафізичного відсторонення від усіх. Тобто хочеться мати звичайну можливість прожити більш-менш по-людськи своє життя, рамки для якого встановлює доля, Бог, сила Всесвіту чи космічний простір... Ні, я таки втрачаю розум, якщо вирішую тут цієї ночі рівняння життєвого балансу. 
Відчуваю страшну, нагальну потребу позбутися страху перед майбутнім, важкого щему всередині за невизначеність своїх наступних дій і планів. Чекаєш нетерпляче на остаточне завершення сесії, після якої всі студенти роз’їдуться по рідних домівках, і розумієш, що знову опинишся сам на сам з вільним часом. Я не мушу працювати цього літа, але іншого шляху не бачу. В кожному разі, літо – пропаща гнійна яма, божевільне неробство, що неминуче супроводжуватиметься рефлексіями на невичерпну тему нудотної самоти і виснажливої ліні. А втім, можливо, цього літа доля врешті вкаже потрібний шлях. Бо я тільки й можу, що сидіти на стільці, пригнічено втупившись у віртуальне вікно флетрону. Такі дурниці, а розбивають ущент. 
Мені необхідно бачити щось, поряд з чим чи заради чого зітреться, зникне все зайве. Щось, із появою чого ненависть до себе втратить значення. Вир, хаос, в якому, врешті, загубиться бажання не бути. Те, що нас не вбиває – все одно доб’є. Одначе знущається незабутньо. Ніколи більше не писатиму, що життя мене загартовує просто, випробовуючи на стиск. По-перше, воно весело проводить час, глузуючи з мене, а по-друге – злущує останні нашарування любові на серці до встидливої, деструктивної дисморфофобії… Кам’яною лавиною сходять дні зі скелі мого життя. Диво відсторонених рук від пера, згаслий погляд сум’яття. А про губи… Вони найпотворніші у мовчанні. А говорити… До себе?
Залишилась тільки любов. Точніше, спогади про неї. Сьогодні мені наснився… той, за ким я сумую й досі. Ніщо не з’ясовано. Я можу досхочу «прикрашати» його лайливими словами, але суть не мінялася від першого ж його дотику до мене… Дивно, дивно, дивно… Я знаю, що ми чужі одне одному й дуже далекі люди (і мені достеменно відомо, чим саме ми відрізняємось), що жодних почуттів між нами немає (і я констатую це вже цілком спокійно), що я мрію не про такого чоловіка (бо з таким не змогла би бути разом), я все це знаю, але… чому ж мене так до нього тягне? Сни, думки, спогади – все в моїй голові незмінно, як стрілка компаса, повертається до нього – і я опиняюсь у химерному колі метеликів і їхніх бентежних тріпотливих крилець. Це магія. Згасаюча швидка зірка так і не здійсненої історії стосунків, яка лишає слід, а не сенс, відчуття, ефект і ще – факт. Елементарне коротке замикання непоєднуваних доль, в якому один з елементів зазнав значних ушкоджень, але так і лишився непоміченим, до кінця не з’ясованим, елементом без зрозумілої значимості. Більше не писатиму про нього. Я все знаю. Прощання без закінчення. Недомовлені почуття, не розплескані остаточно на посміховище, принаймні. Досі ношу їх із собою… кожен день, кожен крок. Бо попри все – він був першим. Спогади ще зігрівають – і водночас морозить від них. Але там, у своїй пам’яті, я можу його ідеалізувати і принижувати, ставити на п’єдестал і нищити, як ідола, можу любити чи ненавидіти, – це моя власна територія теоретичного продовження нашого роману, в якому я граюся з ним, як з лялькою вуду… 
Коли людина з якихось причин іде від нас, або просто потрапляє в полон міста, друзів, інших коханих, ми на неї дуже ображаємося, не розуміючи, що рано чи пізно хтось із вас двох мав неодмінно піти. І, можливо, навіть добре, що цю відвагу взяв на себе наш колишній партнер, справжній мужчина, тим самим автоматично зробивши з нас нещасну жертву з розбитим серцем. 

Насправді, любов – річ вельми умовна. Всі ми чудово розуміємо, що, гіпотетично, могли б до нестями кохати досить багато підходящих нам людей, – спершу, звісно, зовнішньо, а до вад та специфічних рис характеру, які відкриються з часом, можна врешті й звикнути, призвичаїтись чи навчитися не звертати на них уваги, або ще простіше: пояснити всі негаразди і несумісності «такою долею». Аби ж не наша віра в єдину любов, яка має тривати, в ідеалі, до скону. Тому віра і є основною причиною нашого глибокого потрясіння і карколомного розчарування, коли цей один-єдиний покидає нас. Може, навіть не покидає, а просто перестає бути поруч. Це звичайний тир, де ти знову не влучив у мішень. Прикро, еге ж? Із кожним таким промахом ти ризикуєш так і не отримати головний приз у житті. Що ти з ним робитимеш – Бог його знає, але така вже суть людини – отримати приз, будь-що... 
Ми всі колекціонери. Я, власне, примножую різні спогади, шліфую, відточую, полірую, змащую драматизмом, періодично змітаю з них пил – і чекаю наступного поповнення колекції якимось дорогоцінним скарбом (у кілька карат чергового розчарування від життя)... А ви що збираєте?
У магазині перед великим люстром (а там люстро інакше, воно тебе не любить і завжди каже правду) я раптом помітила, що зникаю. Мене нема у відображенні світу звичайних людей, мене нема у людських розмовах, я опинилася десь за межами. Як могло так статися, якщо я звичайна? Банальна, традиційна така, холодна, усім невдоволена, по-міщуцьки злюся на рівному місці. Ні, треба їхати, негайно їхати працювати – й забути всі ці сни про… про прожиті дні… Алгоритм дій насправді дуже простий: будильник, сніданок, слідкування за часом, відточений до дрібниць маршрут, навушники, плеєр… ніхто не хоче чути місто… ніхто не хоче чути одне одного… ніхто не хоче прислухатися до себе… Бо не можна. До метро рівно три пісні, а на шляху додому – від метро до дверей – рівно дві сигарети. 
Кожне літо я знову й знову переживаю одне і те ж. А відтак – осінь стала для мене світлом, в якому розчиняється розгубленість перед вільним часом, не заповненим жодною справою. До того ж гроші – ще один шлях до свободи.

Робота

Мене знову відкинуло хвилею дня – у ніч, і я поспішаю заснути: скінчився той час, коли сон мене не цікавив, а ніч була єдиним простором життя. Певно, ті, хто любить ніч, обирає її оксамитову розкіш наперекір вказівкам природи тому, що темрява вбирає в себе все зайве, відкриває натомість щось невідоме, таємничий вимір, до якого шанувальникам дня немає шляху. 
Я нарешті працюю, тимчасовий літній підробіток.
З сьомої до вісімнадцятої сумирно й терпляче вбиваєш час, що налип, як сніг у відлигу. Від незнання, як влаштувати своє дозвілля з користю для себе чи когось, і згідно з неписаною конституцією загальноприйнятої поведінки в соціумі – ти погоджуєшся пожбурити у вічність, знищити, стерти, розстріляти чи зрикошетити скількись там днів зі свого життя за певну суму. Як було не погодитись на це, якщо весь третій курс запам’ятався безглуздим вбиванням часу, майже з тюремною нудотністю, коли мені себе у голові, у цій пітьмі (яка реально існує і поглинає твій мозок і душу, не питаючи ні твого дозволу, ні бажання), стало надто багато. Нині я живу в рамках певного строку не існування і водночас умовного терміну, до настання якого я точно знаю, що робити з собою завтра, куди мені йти чи їхати. За вибір справ і звершень тепер відповідальні робочі дні. 

 Я вільна людина, ніким не приватизована, без зобов’язань, без прихистку, без очікувань когось на мене. Кожен день я скажено поспішаю покінчити з усім, що зранку до вечора наповнює моє буття, щоб скоріше подолати марудний шлях днини до ночі. І знову поспіх – до наступної. 
Невтомно роблю аналіз помилок, редагую кожен фізичний свій прояв душі і розмірковую без упину над тим, хто ж і коли змінить мою ситуацію в порожнечі непарних чисел. Від думок про мого можливого «плюс один» – по шкірі вітер. Він далеко. Або його не існує. Або мене не існує…

Я – бранка мороку. Сонце пішло спочивати, лишивши мене серед мільярдів теж спочиваючих душ. Сьогодні до них не належу, бо завтра, нарешті, вихідний. Справжній. Може, хоч один вільний день спинить мою пришвидшену ходу, бо я вже не здатна зробити це самостійно. 
Так, працювати – іноді це єдиний вихід. Краще розчинитися в чужому світі байдужих людей, ніж гордовито, з викликом і показною вишуканістю, «поетично», вмирати на самоті з голоду нерозмов, нежиття, нелюдей. Серед гнітючої задухи кімнати, серед круговерті незмінних складових – холодильника, комп’ютера і постійно крапаючого крану. 
Вбивати безцінний час життя значно краще й спокійніше за трудовим договором із замовником, ніж за неписаними законами власного вмирання. Згасання в ім’я самознищення. Руйнація еластичних клітин тіла.
 У цій кімнаті живе щось страшніше за містику Твін Пікса. Якийсь каламутний біль, пекучий розпач, що хоче стати мною, їсти моїм ротом… А може, то так здається, бо, якщо не порушувати тишу своєї маленької кімнати голосом, сміхом, веселою музикою чи хоч якимись розмовами з товаришами, її неодмінно заповнить важкий смог гіркоти. Він забиває мені легені, туманить здорове світосприйняття, викурює з власного затишку…
Такий непростий іспит: на що ти здатен, коли один? 

Теорія любові

Я сьогодні закохалася. Але такий факт спричинило скоріше саме це почуття, а не його об’єкт. Закохатися в когось – це нелегко. Та можливо, навіть дуже, – закохатися односторонньо, без взаємності. Як багато важить, коли твоя кров густішає, насичуючись прекрасним, і опійним туманом розтікається від твого серця, виповнює твоє тіло з середини, і знов повертається до пульсуючого з новою силою міокарда. Любов надихає тебе на внутрішній успіх – бути щасливою. Навіть у нерозділеній усмішці, до самої себе, наодинці. Коли ти закоханий – з’являється віра в те, що ти – теплий і затишний, бо ці якості стають наявними в тобі, нарешті твій особистий світ перетворюється з чорної воронки на сонячну оселю для стражденного і заблукалого самого себе. 
Сьогодні я розчулилась до сліз, коли подумки сказала собі: ти заслуговуєш на пару. Яка різниця, хто саме розбурхав живу частину тебе, головне, що пальці згадали таке властиве стану закоханості тремтіння, мертві метелики в животі воскресають й у скронях звужуються судини. А він… Він такий, заради якого можна вірити в чоловіків. У те, що й ти колись матимеш ось такого або схожого, але вірного супутника життя. Але в нинішній ситуації я можу лише розмірковувати. Ніби побачила його за вітриною чарівного магазину, де можна обрати кандидата для своєї любові. Якби ж то… Та не цього разу; зараз тільки подивлюся на нього, може, згодом зайду приміряти; зрештою, мрії – невід’ємна частина життя. Силою своєї уяви я роздумувала над тим, якою парою могли б ми бути…
Чому на початку серйозних стосунків нам завжди впевнено здається: саме я – впораюсь? Неважливо, що там у інших, як у них склалося і чому кінчається любов, – але я обов’язково впораюся з усім! Та й взагалі: нічого лихого не може трапитись, бо ж усе так чудово, немає жодних причин для бодай найменшого непорозуміння чи сварки. І думаєш: хтозна, чому в інших не вийшло, можливо, їм не треба було клювати, як риба в дощ, на першу-ліпшу наживку, а ось така любов, як у мене, у нас – істинна, справжня любов, якій ніщо не завадить бути вічною. 
Але вся фішка в тому, що ті, хто після великого почуття і трудів праведних, покладених на вівтар шлюбу, втратили інтерес до подружнього життя, спочатку теж так вважали і не менш затято вірили у власне, виняткове щастя. Що ж руйнує ідилію? Хто відсторонює тебе згодом від шалено коханої, єдиної, майже рідної людини? Чорт забирай... Але сидіти нишком у глухому закуті власної халупи, ховати душу від решти світу, тремтіти над нікому не потрібною свободою – це теж не вихід. 
Всі ми приходимо в це життя віддати щось. Взаємний обмін набутим продовжує історію існування людини на землі.
Наша скупість убиває почуття. 

І все ж я не хочу віддавати власну гордість і самозакоханість та змінювати свій егоїстичний спосіб життя. Я не хочу поступатися тобі, невдячному, і створювати твій комфорт, забуваючи про свій. Я не хочу свідомо давати тобі право інколи не любити мене, не обіймати, не цілувати, я не хочу давати тобі право не телефонувати мені, коли я того потребую, а ти – ні, я не хочу обмежувати «споживчий кошик» моїх бажань, або навмисне применшити мою людську гідність і досконалість заради якихось сімейних компромісів.
Ти прагнеш вирішувати все так, як звик це робити досі, як зручно лише тобі, ти не можеш свідомо включити мене з моїми вимогами й потребами у свій розум, який затісний для когось іще. Ти не ділишся зі мною своїм наболілим, своїми враженнями, думками і бажаннями, бо це в чоловічому пихатому світі вважається неприродним, ти просто чекаєш, коли я про все здогадаюся сама або, врешті, звикну, що так і треба, бо ж, як відомо, мужчина має бути трошки хамом. Ти такий справедливий і рішучий лев, ти все в житті розставив по місцях, навіть мене: от тобі кухня, пральна машина, пічка, щітка, мої діряві шкарпетки, твої діти, наш безлад... Те, що стосується тебе, ніяк не мусить мене зачіпати й цікавити, бо ж ти – пан і лани твої – панські... 
Кара небесна подружнього життя полягає в тому, що тобі постійно хочеться втекти від неминучої відповідальності за все створене разом, і водночас – у любові до вашого спільного хаосу, без якого в тебе вже точно не буде змоги похизуватися перед іншими знайомими парами тим, що ти взагалі-то успішна, сучасна, заміжня жінка, кохана дружина і досвідчений господар свого життя й благополуччя. 
Валіза взаємних розчарувань – валіза без ручки, незмінно присутня практично в кожній подружній оселі. Ким станеш ти без неї, якщо її все ж позбудешся? Самотня, завжди покинута чоловіком, а не навпаки, жінка, яка комусь чомусь не підійшла… Цікаво виходить. Ніхто не зважає на низку вбивчих причин того, чому так відбувається: він не допомагає вдома, він майже ненавидить ваш спільний дім, а вона майже ненавидить його вихідні, спостерігаючи за лінивим створінням, яке обіцяло будь-що дбати про їхнє щастя й виконувати всі бажання своєї королеви... Ти розумієш, що змінити його світосприйняття й зрушити в бік зростання ступінь враження від тебе і вашого спільного побуту – то Сізіфова праця... Та ти й сама усвідомлюєш, що за час вашого співіснування під одним дахом змінилася дуже, і мало що лишилося в тобі від тієї загадкової, ніжної канарейки, яка досі не знала клітки, від гонорового білосніжного лебедя в тихих заплавах заповідної зони, від стрункої олениці в диких полях... Тобі здається, що ти – впольована Жар-птиця, проте вже без свого розкішного пафосного хвоста, а він, як справдешній мисливець, вважає, що його рушниця знов почала припадати пилом... 
Що ж, нехай усіх спійманих казкових птиць окрилює любов і дарує їм щасливе вміння не бути прискіпливими до дрібниць, а суворе й засліплене чоловіче его хай спробує роззути очі і пошукати у своїй дружині, яка колись чітко відповідала його стандартам краси, все те бажане, чого йому забракло останнім часом. 
Такі роздуми про можливий шлюб остудним водоспадом згасили моє раптове бажання приміряти того чоловіка «з вітрини» до свого життя. Ні, хочу бути вільною й незалежною, як Україна. Не треба мені ні рушниць, ні полювання, ні обручок, ні обіцянок. Хай його майбутня дружина буде з ним назавжди найщасливішою жінкою. Шик, блиск, любов. Він випромінює любов. І в цьому не винні жодні феромони, вигадані рекламними агентами і продавцями парфумів… Бо його магічна привабливість діє на значно більшій відстані. 
…Я інколи закохуюсь. У жінку. Можливо, я її знаю, а може, й ні, але якщо маю кілька хвилин для того, щоб поспостерігати за нею, за її поведінкою, рухами, жестами, мовою, якщо уявляю її життя, – я можу закохатися в неї. Найчастіше вона самостійна (не хочу казати про неї – самотня, бо це дуже жорстоке слово). Тоді я починаю міркувати: чому? Аж я б її… Будь я чоловіком, негайно увесь свій ентузіазм спрямувала б на завоювання її прихильності. Я би її боронила, носила на руках, розмовляла б із нею стільки, скільки вона хотіла, і слухала її, милувалась би на неї, і була б рада просто сидіти поряд, скажімо, в кухні, насолоджуючись тим, як вона чистить картоплю, шукає каструлю, клопочеться біля плити… як вдягається, робить зачіску… Яка вона вродлива, струнка, весела, дотепна, уважна, привітна, неповторна така… І я не розумію, чому бачу її завжди самотньою? Де той щасливець, який її любить? Хто живе разом з нею й повсякчас засвідчує факт її прекрасного розмаїтого життя? Або її особистої унікальності на цій планеті? Невже ніхто? Вона ж вартує так багато! Це ж свято – бути поруч з такою жінкою. Завжди поруч… Ні, мабуть, чоловіки не здатні оцінити жінку так, як інша жінка… Достеменно.
Ніхто однозначно не пояснить, як і чому між кимось і тобою, між двома тілами, раптом натягується магнітна плівка, двосторонній скотч, мідний дріт, що добре проводить струм, невидимий телефонний шнур, яким починаються безгомінні еротичні переговори мовою таємних коханців, мовою, відомою лише втаємниченим. Короткі прояви тваринного потягу спалахують і згоряють, мов феєрверки, щойно «об’єкт» зникає з поля твого мисливського зору… О, це найкращі, найулюбленіші наші ігри, що так потрібні нам для того, аби зрозуміти власну природну чарівність і спокусливість. Дати собі оцінку, прочитану в очах іншого, і бодай трохи струсити з себе буденний пил, розправити затуркані плечі, підживити свій інтерес до продовження флірту. Це джерело любові до себе. Любові, без якої нас ніхто не покохає, не захопиться нами, не піде слідом. 
Я наголошую ще раз: це життєдайне і священне джерело любові до себе. Якщо поряд з нами нікого немає, це не означає, що нас ніхто в світі не любить, це просто час для самостворення і самовдосконалення, час роботи над власною унікальністю, час, упродовж якого ми плекаємо, зрощуємо і виховуємо любов до себе – найпершу любов у нашому житті, після материнської. І лише коли ми поважатимемо власне право бути собою, – тільки тоді нас полюблять інші. 
Але життя постійно зазіхає на такий вид любові. Світ ніколи не погребує шансом нас принизити, образити, вигнати з власного ж серця, зачинити перед нами двері... Така любов може не вижити тільки в нас самих. І тому ми потребуємо чиєїсь небайдужої душі, яка могла б стати оселею, мушлею, постійним сейфом і кам’яною стіною для неї. 

Я знову згадую. Того, хто посвятив мене в таємницю: як у травні бути щасливим. Це не у нас не склалося, це у мене не склалося. Я й досі не навчилася «складати». Присвятивши йому всі щоденники, склавши на прощання декілька варіантів тужливих епітафій, я готова навіть представити збірку поезій про любов і ненависть. Але з усього того найважливіша – пристрасть. Безпрецедентна, сліпа, отруйна й така жадана. Мабуть, таке можливе лише на початку. При перших спробах пізнати невідому раніше вибухову силу пристрасті, коли можна захлинутися і густо почервоніти, лише ненароком торкнувшись ліктя... Відтоді, як я знайома з пристрастю, я знаю біль. 
Іноді я забуваю, чому ненавиджу його. А потім з дна пам’яті знову виринають на поверхню мої знищені дні, місяці, і, тепер, роки, які так змучилися його згадувати… І все ж я маю, досі маю до нього симпатію. Щойно побачила його фото в мережі, знову віддала свою душу тривозі. Відразу ж наздогнали колишні відчуття і враження від контурів, форм, особливостей, специфіки рис: високі вилиці, ледь помітна запалість щік, зворушлива легка усмішка на вустах... 
Я сама винна у своїй ностальгії за ним. Як із великої картонної коробки, вкритої товстим шаром пилу десь на горищі, дістаю з пам’яті факти, що сприяли нашому знайомству, окремі події, зовнішні декорації нашого роману. Травневий дощ, червневий теплий Дніпро, шалений кобальт літнього неба, мій брутально чарівний Київ... Це дійсно п’янкі спогади про пережите коротке щастя. Не жалкую, можливо, навіть вдячна за ілюзію. Але назад шляхи закриті. Хіба згадати… 
Нехай ті двоє – він і я – торішні. Тепер ми інші. Здається, якщо не зберіг відносин, коли ви йшли поруч, летіли паралельно по шосе життя, і на мить забули про одне одного – ваші шляхи неминуче розійдуться в різні боки. Вас розкидає по смугах, а там, серед інших, один з вас неодмінно спокуситься на банальну свободу, відрив, навмисне забуваючи про іншого, накладаючи табу навіть на думку про можливе повернення. І справді: хіба можна згодом повторити високий злет тих почуттів, політ яких було колись так нагло обірвано? Тепер я точно знаю, про що говорила у своїх віршах легендарна Марина Цвєтаєва. Не можу не згадати її. Нині ті вірші набули для мене інших відтінків, я почала глибше розуміти їхній сенс і стан, у якому вони писалися. Тепер я точно знаю, чому Вона говорила саме так, чому її тексти насправді жорстокі, а тому – правдиві, тепер я її розумію не очима, навіть не душею – я випробувала на собі той біль. Її вірші – російська рулетка, а мене запрошено зіграти. Її слова – зброя, холодний, чесний револьвер, який одначе торкнеться своїм металевим дулом твоїх гарячих від азарту, нервово пульсуючих скронь. Безкомпромісно пройде крізь мозок згубним патроном, а потім остання надія жити стече солоно й тепло твоїм знехтуваним кимось тілом. Все чесно. La femme fatale… 
То що ж таке кохання? Найпопулярніше запитання в дівочих анкетах шкільних років. Або ж: «Чи ти вже цілувалася з хлопцем?» – служило тоді мало не мірилом щастя й рівня авторитету серед ровесників... Так от, нарешті я готова їм усім відповісти: кохання – це коли, спілкуючись з різними мужчинами чи просто проходячи випадково повз них на вулиці, зачувши їхні розмови, оглянувши їх зовні, склавши таке-сяке узагальнене уявлення про них, ти дякуєш Господу за свого рідного чоловіка, за всі-всі його риси, за те, що він – саме такий, за те, що ти маєш саме його, а не когось іншого. Як би ми до нього не ставилися вдома, перед усією рештою світу ми навіки його адвокатші, секретарки, напарниці, домогосподарки, гейші, масажистки та всі інші необхідні іпостасі – в одній особі. В нашій особі. 

Роздуми на самоті

Слухаю тишу. Ніч…
Більш як місяць працюю. Час прощатися з цим, по-своєму неповторним, відрізком мого життя… Який дурний настрій супроводжував мене весь день, і це при тому, що я маю повне право робити все, що хочу. У тому й річ: мене не можна довіряти собі. 
Немає гіршого прокляття, ніж жити для себе, готувати їжу так, що навіть ніхто не бачить, що ти готуєш. Застеляти собі ліжко для чогось… Але ж і порожній день! Навіть якби в мене був мільярд на власні витрати і безліч ідей, куди піти, щоб його витрачати... Мені все одно потрібно було б, щоб хтось сказав, що я це можу, що в мене є сили йти непохитно своїм одиноким шляхом. Було б чудово навіть, якби хтось сказав, що я надто драматизую, перебільшую свої страждання. Також не відмовилась би просто – чути чийсь голос поряд з собою. А не лише музику і свої думки. 

Я йду пустельною долиною і не можу згадати причин, що мене сюди привели. Сподіваюся, хтось колись зможе прийняти мене такою, якою я є, зрозуміти, чому саме така, а не інакша. Бо іншу мову, іншу зовнішність і іншу душу – вже не матиму. Та якщо б і змінити щось – це буде неправдою, маскою досвіду чи блюзнірського пристосовництва. І взагалі: навіщо бути кимось іншим? Все змовкає і портал одкровення знову закривається важезним чавунним шлюзом. Ісусе, де ти? Я вже на сходах…

Ні, я не жалкую, що приїхала працювати до столиці, поки канікули в універі, замість того, щоб бути вдома і насолоджуватися спокоєм, – без жодних запрошень, підтримок, очікувань, а виключно заради того, щоб випробувати, на що я здатна, коли одна. 
Поки я працювала, зустріла дуже багато різних людей і віддалено спостерігала за їхнім життям. Сучасний просторий офіс з великим штабом співробітників, які майже не знайомі одне з одним. Я уявно малювала в своїй голові картини чужого благополуччя та чужі інтереси – за «фетишем» на робочому столі: у когось це фотокартка маленького сина, портрет коханої чи коханого, сувенірні єгипетські пірамідки, привезені з відпустки, хтось божеволіє від вазонів з орхідеями, а в когось – просто діловий календар на стіні зі списком невідкладних справ…
Я збирала маленькі епізоди довколишнього світу і все одно не заповнила ними пащеку власної порожнечі. Я просто завісила її строкатим панно, витканим з чужого повсякдення і моїми спостереженнями. І досить щаслива з цього приводу. Виходить, пітьма відступає лише за наявності поруч з тобою інших осіб, хай навіть відсторонених і байдужих. Я хотіла щось змінити, щось забути, а щось і скопіювати, підгледівши, – аби наблизитися до людей. Проте ніхто з них так і не зважився наблизитися до мене… 

Поки я спостерігала за людськими звичками, дійшла висновку, що саме вони й складають згодом загальну картину нашого життєвого устрою. Існують поряд з нами, як самодостатня цілісність, може, навіть колись розкажуть археологам майбутнього про нас більше, ніж ми уявляємо. Приміром, мій скляний кавник є повноправним господарем цієї маленької кімнати. Він мені як друг. Прокидається раніше за мене і мовчки пропонує філіжанку кави, зиркаючи запитально зі столу. Проте, перед кожним із нас обов’язково існує вибір: чай чи кава? Ти думаєш про те, що мабуть все життя будеш учитися варити каву так, аби вона, теоретично, могла сподобатися Дейлу Куперу зі славнозвісного «Твін Піксу»... Це, напевне, єдина книга і єдина екранізація, яким нічого не потрібно, крім того безглуздя, що там уже є. Довершена маразматична картина, і від того – незабутня, незрівнянна, правдива історія-нісенітниця, закуток в реальності, куди страшно заглядати, проте цікавість змусить все одно. І все ж лишається одне питання після чотирьох прочитаних томів, переглянутого серіалу і повного метру: «Хто вбив Лору Палмер?» 
А ще завтра приїдуть друзі. Це просто факт, яким я ніколи на сто відсотків не втішаюся, адже вони затримуються не надовго. Моя найкраща подруга… Валерія… ти для мене стала аж надто «змістовною» людиною в житті… Моя єдина зірвана маска, а нині – джерело мого суму й болю, травма дитинства… Я би могла піти іншими «незнаними шляхами», на власний розсуд. Але ти... Зробила мене такою, якою я є сьогодні, перевернула верх дном всі теореми мого життя. А наостанок... просто пішла. Щоб бути вже не подругою, не вірною напарницею в наших шалених авантюрах, а просто щасливою звичайною жінкою – кохати чоловіка й отримувати від нього взаємність. Це прекрасно. 
Найліпша подруга мого життя… Моя і не моя. Вона щаслива, бо закохана і кохана. Я розумію, що це загалом нормально, що так і має бути: коли жінка зустрічає чоловіка, поряд з яким вона хоче бути іншою – кращою і серйознішою, вродливішою й жаданішою, надійною й люблячою, – тоді всі інші її ролі та місії, які були важливими до цієї, головної, події в її житті, зводяться нанівець, забуваються, навіть стираються до тла. Заради того, щоб змінити себе, свій устрій і правила, які з часом стають нашими звичками.
Знову ж таки, повертаючись до наших звичок, варто визнати, що дуже часто ми робимо одне й те ж упродовж кількох тижнів чи й місяців, особливо, якщо маємо довготривалу роботу. Приміром, у мені таке життя виробляє певні «замашки»: в холодильнику щоранку беру акуратно складений бутербродний набір з сиру і ковбаси, чашка для кави стоїть ось тут, а одяг на он тій поличці, зуби чищу після сніданку, тепер ітиму цією стежкою, щоб скоротити шлях, чекатиму вагона метро ось на цьому місці, бо звідси ближче до виходу... Таких алгоритмів у кожного набереться чимало. Авжеж, тільки постійна оптимізація зробить з нас успішну в побуті та кар’єрі людину. Але потім раптом охоплює злість на саму себе – за те, що в твої плани та розпорядки не вриваються несподіванки, приємні сюрпризи і навіть власна непередбачуваність. Тебе починає переслідувати нагальна потреба змінити свою роль – самостійно чи завдяки комусь, симпатичному тобі. Тоді починається інше життя, яке щодня сповнене новими турботами й задоволенням собою. Так і вона, моя подруга, змінила те, що вже багато років поспіль було для неї однією з тих численних щоденних звичок – мене. Не спитала: чи зможу я жити «сама-сама-сама». Не сказала, чи чекати на неї, не натякнула навіть – сподіватися чи ні? Полишила мене між життям і смертю, змістила в поле бічного зору. Але їй навіть не потішно з мене як із жертви, бо я їй не трофей, напевне, я… Ні, не знаю, хто я і який маю ступінь відносності до неї. Один з принципів її життя – ніколи не говорити людям, як вона їх сприймає і ким для себе вважає. Можливо, в тому таємниця сили її притягання?А я – жінка, яка не хвилює жодного чоловіка (поки що), жінка, за яку не варто боротися чи боятися втратити. 
Завтра.... Довгоочікуване завтра. День, коли вона знову покаже мені, що їй байдуже й ніколи, – розбиваючи моє серце, душу, пам’ять і все суще життя. Моїй біді зарадити не можна, так само, як і повернути її в моє життя, зацікавити знов, щоб було незабутньо, як раніше, найкраще вдвох… Можна лише розмовляти про буденну сірість по телефону, завжди боятися прощань, дивитися вслід, проводжати, усміхатися, можна її згадувати, писати їй листи, а ще – жити далі, просто, щоби жити. Але без неї. 
Зрештою, у тому-то й справа: мертве минуле більше не з нами. Кожній з нас, окремо, належатиме тепер окремий шлях, дві довільні лінії у просторі й часі, продовжені лише у випадку нашого особистого руху далі.
Ще чотири місяці – і двадцять один рік. Мені. Прощавай, літо, тепле, сонячне, тупе, кохане літо. Зникаємо разом, любе… Хай нас наздожене і зупинить руйнацію осінню – любов.
У самотності, якщо вже розглядати її з різних боків, є й свої плюси. На перший погляд, не так вже й погано жити лише для себе. Бо точно знаєш, що не допустишся помилки, нікому не набриднеш, нікого не зрадиш, не втомиш надокучливою любов’ю свою половинку, не перегнеш знічев’я палицю, щоби потім терзати себе сумнівами: «Що йому не так?»... О, як непросто жити у парі і залишатися при цьому самим собою! Бо ти маєш розділити, розполовинити самого себе, бо не ти вже на першому місці, а «ми»… І цілком може статися, що ти, жінка, перетворишся на ту ж таки функцію, що полягає у створенні комфорту для нього. І ніхто не спитає тебе потім: а якого комфорту хотіла б ти? Любов, на жаль, має не тільки романтичне, ласкаво усміхнене обличчя, завуальоване грою флірту, а й досить скептичну, вимогливу до життєвої практичності, недобру мармизу. 
Отже, не буває так, щоб усе – винятково чудово, бо завжди, навіть у цілком здобутому щасті, все одно чекатимеш – на добро, любов і віру, на свято й диво. І на власну потрібність комусь одному, надійному, коханому, обраному, виклянченому в неба, в суспільства – для себе. Тобто твоєю константою, єдиною постійною величиною, залишається тільки віра у його любов до тебе. У те, що остання не зникне з роками, не втратить своєї першовартості, не трансформується у буденну тривіальність, не перетвориться з кришталевої чари на спорожнілу щербату миску. Але від страху перед можливістю подібних печальних метаморфоз любові хочеться не менше, навпаки: своє звичне існування визнаєш як виправдану повноцінну дійсність тільки тоді, коли тобі Богом дано бодай один шанс у житті – любити, коли люблять тебе… Шанс втілити все, що у тебе є: на думці, на серці, в активі, капіталі тощо. Твій вихід, так би мовити. Якби ж то знаття, що любов усе ж і мене не обмине. Тоді б я зі спокійною совістю, гідністю і мазохістською насолодою спускала свою молодість на бездіяльні роздуми в самоті, неспішне розпивання кави на кухні в товаристві улесливого дзеркала. Але все це – елементарний самообман. Бо як би не переконували мене подруги в тому, що це дуже кльово – гуляти містом на самоті, ходити одній на всілякі презентації, виставки чи перформанси, що треба вірити у вищу суть людську, що в жодному разі не слід чекати на чиюсь випадкову з’яву в твоєму житті, що треба просто собі бути, – це все дарма. Бо вони теж самотні. Тому я розумію, як це важливо переконати когось у тому, у що сам не віриш. Після цього й сам трохи починаєш вірити у власні нісенітниці... 
Уже кілька днів я одна в кімнаті гуртожитку. Живу собі як живеться. Розмірковую над тим, що в кожній людині сховано цілий Всесвіт: мільйони думок, нервових клітин, настроїв, сотні прихованих особистостей, особливостей, здібностей, талантів. І не треба думати, що чиїсь слова кращі чи гірші за мої. Бо всі слова красиві, абсолютно. І кожен має право на свій стиль бачення і висловлення відчуттів, і немає стилів однозначно поганих. Як і людей. 

…Середня та пізня весна, рання і середня осінь – найкращий час. Для всього. Час, коли можна жити і відчувати себе живим... 
Сьогодні ходила нічним містом. Над ним висів легкий туманець, але зорі сяяли досить яскраво, і місяць ледве не сліпив очі. Однак весь світ потопав у чомусь такому в’язкому… Хотілося спати, але ж нізащо не можна пропустити таку чудову місячну ніч, коли є тільки ти і мертва тиша сплячого міста…
Вдома на мене чекав сюрприз: вимкнули під’єднання до вселюдського божевілля – Інтернету. Стало спокійно і затишно. Не ждеш жодних повідомлень – як ілюзорного рятунку від самоти. Не слід себе дурити, бо – таки самота. Однина. І не існує компромісів. Лякає вже навіть не самотність, а те, що вона мене перестала страшити. Лякає напрацьована роками байдужість до неї. Умовний рефлекс визначеної необхідності. Ми навчилися з нею бути разом, я більше не сварю її, бо вона – моя. 
…Снилося під ранок, що Він усе ж є на землі. – Той, кого я шукаю постійно, Той, без якого моє життя – монохромний «порожняк». Уві сні я не бачила Його обличчя, але мені було з Ним надзвичайно спокійно і затишно, бо я знала – це моя людина. Таке видіння засвідчило мою віру в Його існування.
Будь.

Осінь

Вранішня домашня година. У пам’яті завжди закінчується літо. Життя без сценарію, планів, бажань… Все, як ми з тобою любили. «Sun is shining, the weather is sweet…» – незмінно крутиться в моїй голові платівка з оптимістичним співом Боба Марлі. У цю передосінню пору я завжди знаю одне: скоро нас наздожене ностальгія за минулими роками. Звідкілясь повіє сонними туманами з тривожними серцю ароматами в’ялих яблук, солодкого тютюну і терпкої кави… Порожні пляжі ворожитимуть на наш настрій спокійним плесом, качиним повільним погойдуванням в очеретяних заплавах, вогким піском, вкритим дрібним жовтим листом тополь…
…Прокинувшись одного ранку, ідеш на кухню, шаркаючи капцями. Проходячи повз вікна, раптом завмираєш: щось «зламалося» в природі, щось віщує кінець певного відрізку твого життя… Але ж ти не хочеш цього знати, щоб болісно не відчувати своє повільне й безповоротне щезання з порами року. Проте ти помітив, навіть просто інтуїтивно відчув, що щось надломилося в сезоні. Сонячне світло лягає на світ інакшим, виразнішим, мерехтливим золотом. Напевне, хоче тобі натякнути на зміну матерії довкола, перехід на осінній віддалений джаз, який поки що тільки ледь чутною луною зачепив твій безтурботний літній рок-н-рол… Але ти почув.
Стоїш, ще сонний, перед вікном, можливо, навіть трохи відкрив рота, аби відчутніше резонувало в твоїй голові нове знаття, що застало тебе зненацька. Чи-то таємничий блискіт листя проти сонця, чи-то підозрілий вітер, у якому вчувається неждана звістка, а може, то саме сонце якось по-інакшому сьогодні глянуло на землю? Ти не знаєш напевне, але, однозначно, все довкола змінилося… І так кожного року: якийсь момент спиняє тебе і говорить до тебе невимовно насиченою глибиною неба, яке враз наче мудрішає на твоїх очах: «Скоро осінь…» І тобі млосно від того й чудно… 
Ти змінюєшся, і природа з тобою лине кудись за обрій саме цього життя, саме цього століття, саме цього року, який ти зараз проживаєш разом з усім світом. Та то лише так тобі здається, насправді час пливе значно швидше, ніж ти міг собі уявити, і ти сидиш разом з літом у величезному човні, поруч із тисячами інших людей, і вас несе течія перемін – у якусь-таку осінь, про яку ви ще не замислювались. Та й узагалі: ти нічого собі не мислив ні про те літо, і як ти його провів, ні про можливий прихід якоїсь-такої осені, ні про те життя, і як воно минає чи стоїть на місці, – ти нічого не думав про все це. А цього ранку тобі на короткий час відкрилась така таємниця, про яку природа завжди змовчує, але немає нічого, про що б вона тобі не натякнула. Все залежить від того, чи ти бачиш ці знаки й чуєш той шепіт, чи ні… Але ти щось-таки помітив цього ранку, може, навіть так глибоко замислився над тим, що не помітив, як твоя кава розтеклась чорним озером по плиті. Ти легенько вилаявся про себе, сплюнув, перекрив газ, пошвендяв ще трохи кухнею і пішов собі, викинувши з голови те раптове знання, до якого зовсім не був готовий. Та завтра ти вже знатимеш точно, про що говорило тобі листя, небо й сонце… 

Все, що я люблю й ненавиджу: самота, сутінки, важке захмарене небо, відтак – осіннє. Нікотинові мережива і музичні диригенти настрою. Літо, яке я плекала щоночі наодинці зі моїми думками, відчиненими дверима і жовтим світлом бра, закінчилося. Навіть погода не втрималась у календарних обмеженнях – і вирішила скоріше продемонструвати всім золотавість свого вбрання, прохолоду вітрів і… сопливість днів.
 Я теж коректую свій настрій на осінній лад, який для мене є внутрішньо влаштованим, відколи себе пам’ятаю... 

Листя замете сліди
Наших здурілих буднів.
Нам ніколи не знати,
Навіщо існує світ цих речей,
Навіщо любити, лягати спати,
Чи спати разом крізь сотні ночей…
Листя – це ковдра трави,
Останнє жовте сонце – 
Напередодні не так снів, як напівсмерті.
Самотні не потребують чиїхось очей, 
Їх душі, мов стіни радянських часів, обдерті,
Вони не сплять крізь сотні ночей.
Навіщо вдавати, що любиш,
Навіщо комусь чесати про вічність,
Про нескінченні твої обійми – 
До забуття…Забуду й забудеш.
Лиш – перший...
Одягну обручку з листяних кіл,
По воді лебедями розгойданих…
Хіба ти не бачив, що smoking kill
У моїх очах… як дивився в них? 

Нарешті дочекалася. Можна витягати з шафи улюблені туфлі, за якими так скучила, купити щось романтичне, плетене, щоб утішно кутатися в нього осінніми вечорами... Рання осінь вражає оксамитовими пейзажами, опале листя хрумтить мелодійно під ногами, сумирно нагадуючи, що час прощатися... Грієшся у кожному випадковому промінчику сонця, яке цілує тебе в голову, плечі, зазирає в очі із запопадливою наполегливістю, так, ніби хоче тобі ще раз сказати: я з тобою, ще кілька теплих осінніх днів люблю тебе, скільки дозволить сонце, люблю тебе, а потім… вибач. 
Скоро вулиці вберуть в себе терпкий аромат зів’ялих чорнобривців, укриються туманами забуття – і незмінно нагадають тобі всі твої розчарування і смутки. Добре, якщо смуток легкий – приміром, за морозивом, що тане і капає тобі на джинси, за людністю на набережній, за веселим гамірним сміхом на відкритих ресторанних терасах, за пташиним щебетом, що будив щоранку, за зеленим шелестом у парку... 
Це осінь у моєму місті. Ми ще й не зустрілися впритул, але ти мене вже відчула, знайшла, застудила, затуманила мені душу, і я блукаю…блукаю в тобі сама. Ти подарувала мені вологий вітер з пожовклим листям, дрібний дощ, і лише п’ятнадцять градусів своєї любові… Дякую. Мені завжди буде що тобі сказати. 

Вдома, я так і не встигла скласти прощальних слів цьому літу, моїм канікулам, моїй тамтешній оселі, затишку перед столичними буревіями, які вже з понеділка на мене почнуть тиснути змінами й перманентами, короткими хвилинами беззмістовних радощів з тимчасовими друзями… Мої закохані в одне одного друзі… Нещодавно вивчала їхнє літо, переглядаючи фотознімки, на яких закарбовано моменти їхньої взаємної радості, і складала з них картину їхнього благополуччя. То гарний пейзаж… Але чужий. Коли бачу їхні цілком щасливі обличчя, намагаюся триматися мужньо й не показувати нікому свою роз’ятрену особистими невдачами душу.
Фігово бути лише спостерігачем, підглядачем чужого життя, коли твого ніхто не пам’ятає, не змонтує з його кадрів уявну документальну кіноплівку, що свідчила б про твоє реальне буття. Вже стільки часу я нічим і ніким не позначена на карті людських доль…А тому я зухвало беру до рук фломастер, папір – і малюю, малюю, малюю собі свою карту сама! Усіма досяжними способами, всім, чим тільки вмію – словами, спогадами, роздумами на самоті, побаченим, почутим, зробленим, усім, що приходить з досвідом, – усе стає своєрідним арсеналом для уявного фломастера, – я викарбовую, попри все, власну фатальну мапу свого маленького острова-життя! Все, чого я хочу, – зуміти вплинути на когось, випустити свою застиглу в бурштині самоти душу - у тіло, зрушити тугий мармелад буття довкола себе, щоби хтось слухав мене і любив, як звичайну людину. І чекав. Завжди чекав. 
У цьому дійсно весь сенс мого життя. Навіщо казати так багато, коли потрібно так мало. А все інше – гроші, навчання, роботи, речі, навіть найкращі речі, послуги, все-все – лише засоби, милиці для головної ідеї. 

Завтра почнеться якийсь новий етап мене. Я нічого не планую. Намагаюсь не впадати в ілюзії. Писатиму коротко і мало, бо писати не про кохання – немає сенсу, а в моєму житті ні кохання, ні любові, і навіть поезія закінчується. Я вже не пересічна, я – камінь на узбіччі, який не привертає уваги. Стільки записів! На всі – одна краплина нерозділеної любові. Прикро. Я вже майже цинік. Піша фігурка чужої партії в шахи. 

Ніч така глибока. А я у такій порожній кімнаті, що ледь втримуюсь від божевілля. Насилля над пустопорожністю. Інтимна близькість із самотою. Музика звучить у кожній моїй клітині, проте вона не весела. Цей блюз… Він – морфій, що зменшує біль, який ніколи не покине мене, якщо я не закохаю в себе чиюсь душу. А я в це майже не вірю. Вірити розумно тільки в те, що реально є, що поряд з тобою, – а є лише я, кімната, мелодія, сигаретний настрій і кавова темінь…

Невиліковно дощить уже багато днів. Безпорадно мерзнуть руки, волога вулиць кучерявить кінчики волосся, очі лижуть мокрий асфальт поглядом безнадії. Прийшла пора усвідомлень і покути за прожиті весну і літо, бо за все хороше в житті треба платити. А особливо – за енергію, теплопостачання, хай навіть воно від природи… Сплатіть осені частиною своєї душі – і вона стане назавжди вашим улюбленим сезоном… Тільки зараз усвідомила: ти так довго нічого не знав про осінь. Лишається, напевне, звернутися до тебе віршем, телеграмою у безвість, бо сьогодні якийсь ліричний настрій ходив за мною весь день, просився в слова. І я погодилася впустити його…

Знайди свій сенс у моєму домі, 
Засміченому листами у всесвіт,
Електронна пошта якого
І без мене обернулась новою катастрофою,
Бо ніхто ще не вирішив усіх проблем.
А мої… Дурні, як світ.

Не6еса змінили на осінь
Всі костюми любові,
А ти й досі в епіцентрі моїх звихнень.
Вологі літери дощу пишуть на мені
Речення твоєї відповіді на моє «Чому?»
Я не вмію читати прозоре…

Пробач мій розпач,
Прости, що не розумію,
Чому не ти, не тут і не тепер,
Навіть не завтра,
Може, й через рік –
Не обіцяєш зустрічі з тобою…

Осінь – екстремальний сезон. Але я так чекала його приходу. Мабуть, у пам’ять минулого року. Кожну наступну осінь ми чекаємо в легкій ностальгії за попередньою. В цьому закладена вся ланцюгова суть змін, їхнього аналізу, їхнього смакування, згадування, світла журба за минулим, яке ти хочеш і не хочеш повернути – просто дуриш голову сам собі у прагненні ще трохи помучити себе ж прожитим часом, що безповоротно списаний в архів пам’яті. 
І все одно слід дійти висновку: а що ти сам? Аж навіть коли нікого не чекаєш, однак виглядає так, ніби сидиш і ждеш. Переконую себе, що цей час (цей n-й місяць, рік, два роки…) мені дано для певної місії, в якій я маю віднайти себе. Ні, якщо це справді так, то я згодна. Отже, ще не осягнула сенсу цієї самотності, тому заслужила цей невизначений стан і мушу чемно марнувати свою молодість у пошуках внутрішньої свободи й духу не боятися бути з собою на самоті... Весь час прошу Господа відпустити мені цей душевний тягар. Але скажіть мені, будь ласка: хоч хтось навчився самотужки не боятися однини? 
Ще одна з вимог до себе: навчитися залізно триматися при зустрічах з другом, який уже не твій. Не радіти надто. Лишатися «автономною». Не підпадати під чари коротких оманливих радощів. І завжди пам’ятати, що саме в цю, в наступну, в будь-яку випадкову мить ілюзія дружби лопне, боляче вдарить по обличчю і піде, не попрощавшись. Скільки б ти не робив спроб стати самодостатнім, сильним і безстрашним – усе марно. Будь-якого дня будь-якого «етапу зрілості» ловиш себе на тому, що все одно залишаєшся беззахисним, якщо в тебе ніхто не вірить і не спостерігає за процесом твого самовдосконалення. Ані мої сміливі прогулянки містом, ані літня робота, ані самостійне вирішення всіх своїх проблем, як матеріальних, так і духовних, – ніщо не дало мені ефекту впевненості в собі, і так само не позбавило страху перед самотою. Певно, в цьому винні постійні втрати близьких людей. Без поповнення рахунку.
 
Ну й осінь цього року – одні зливи! Небо ніяк не виборсається з важезних темно-синіх хмар. А ти – суто міська, цілком урбанізована дівчина, з досконалими, відпрацьованими звичками, навіть в одязі відповідному: чобіточки, колготи – все згідно з останньою модою, яку пропонують торгові центри. На тобі тепле ошатне пальто ціною в кілька зарплат (так, треба, треба), шалик, який ти любиш змінювати ледь не щодня. Кожен предмет твого гардероба береже свій аромат парфумів, він восени ще сильніше вкарбовується в пам’ять, в душу, щоб ти ніколи не забула саме цю осінь, саме ці панорами, події, частинки свого життя. Час філософського осмислення досягнень свого життя: а що ж я? А що ж лишиться мені? Чим сьогодні зігрівати душу, бо негода все одно примусить, – келишок шардоне? А може, перші обійми з новим знайомим десь на вологій алеї у вечірньому парку під самотніми ліхтарями? Які ще в тебе варіанти? Може, взяти недочитану книжку до рук, а потім отак і задрімати під теплим пледом? Чи розпалити камін у заміському будинку в суботу? А може, приготувати після роботи гарячого супу – й від того запотіють вікна холодної кухні, і життя продовжиться. А може, на тебе тепло дихне метро, щойно спустишся вниз, а потім потрапиш у центр, врешті втомишся, а тимчасом звідусіль тебе запрошує запашна вулична кава, і ось ти вже грієш її шкіряними рукавичками, а вона тебе – пластиковим маленьким тільцем. Або можна зайти до невеличкого кафе, стилізованого під Францію років блокади, і купити собі свіженький теплий круасан і гаряче молоко, сісти біля вікна, а за ним – поспіх, місто, автомобілі преміум-класу, втомлені підстаркуваті фасади двоповерхових повоєнних будинків, клаптик старого нерозчесаного парку, поодинокі квітники з пожовклим літом, – а тобі тепло й любо на душі. От тільки висохне парасоля, скінчиться дощ, і ти обов’язково знайдеш собі пару, але потім… потім…
Вчора зустріла в коридорі старого знайомого. Того, чиєї легкості й зацікавленості моїми справами (хай навіть і штучної) мені так не вистачає. Відчула себе перед ним брехухою. Просто людині, яка мимохіть питається в тебе про твої справи, не кажуть у відповідь «лайно». Мусиш казати, що все добре, – щоб ненароком не примусити чуйну людину до роз’яснювальних розмов, які однаково нічого не змінять.
Взагалі-то – вже ніч. Знову вихідні, а отже я можу вийти в самотній нічний ефір. Все ж – самотній. Хоч зовсім не пиши дурного й порожнього, безглуздого літопису про все, що виповнює тебе зсередини, як мозаїка. Дякую Світлані Поваляєвій за надзвичайно влучний, блискучий вислів: «німе кіно про смерть усвідомлення…» Стисло, чітко, вічно. 
Мій сьогоднішній коментар на запитання все того ж ввічливого знайомого щодо моїх вражень від початку навчального року: «Я на тебе, как на войне, а на войне – как на тебе…». А це означає одне: час іти в наступ, хай би там що… От із навчанням намагаюсь поєднати ще й роботу. Бути студентом і не спробувати поставити себе у критичні рамки – тяжкий гріх, бо, власне, на найбільші звершення свого життя ми готові саме в роки молодецького зухвальства й шалу. Що ж, спробую… Невже ж я сама не бажала насиченого життя: з самого ранку в тебе є план, йдеш кудись, як кіт до лісу (чому – в казці не пояснювалося, хоча, очевидно, за здобиччю), кудись їдеш у кур’єрських справах, а цілі тобі визначає чужий чоловік, що значиться директором. «За пятак – антикварная нежность. Не берут, говорят: не нужно» – мовить істину гурт Сплін…

До речі, з усіх шефів, яких лише можна уявити і яких я бачила сама, вважаю, цей шеф заслуговує на те, щоб про нього хтось написав.

Шеф

Щовечора, коли я чищу зуби в ванній, бодай на дві хвилини цілком поринаю в деструктивні спогади про офіс і свою роботу, яка за своєю специфікою була тісно пов’язана зі стоматологією. Тепер, відсторонено переглядаючи стрічку пам’яті про той час, хочу скласти епітафію босові, який теж був першим. Першим моїм справжнім шефом, якого я знала особисто, а не зі слів його підлеглих, більше того – і підлеглі, і сам шеф працювали пліч-о-пліч у маленькому затишному офісі, розміром рівно три на чотири. Бос був у віці тих енергійних перспективних чоловіків, які лиш починають розвивати свій бізнес. Справа в тому, що той бізнес тримався виключно на дивовижному ентузіазмі свого творця і більше нічим не був підкріплений.
До його команди входили здебільшого студенти та знайомі, які тимчасово втратили роботу. Зараз очевидно, що з того нічого серйозного і тривкого вийти просто не могло, а тим більше не варто було чекати достойної заробітної плати його найманому персоналу. Ми працювали тісною, ледь не задушливою командою, над однією метою, яку ставив перед нами шеф і яка змінювалась кожні п’ять хвилин.
 Сидячи на офісному дивані, завжди з кавою і сигаретою в руці, які, безвідмовно допомагали йому в генеруванні нових ідей, він давав нам настанови і ставив перед кожним окремі завдання, – і, як кажуть, у наполегливій тісній співпраці, постійно перебуваючи на очах одне в одного, ми майже фанатично заряджалися вірою в безнадійний результат наших трудів. 
Щоб надто жорстоко не критикувати такого горе-директора, треба просто з ним працювати. Останні скептики, які приходили влаштовуватися до цієї контори, завзято бралися за роботу і ще довго залишалися працювати за умовну зарплатню, що нараховувалась лише в шефовій пам’яті. 
Досить молодий, уважний до дрібниць, невиправний фантазер, філософ, оратор і найоптимістичніший оптиміст усього світу людського. Дивувало й відрізняло його від усіх інших керівників і те, що він майже ніколи не засуджував наше невміння чи промахи, проте й розслаблятися не давав, влаштовуючи під час регулярних форс-мажорів прочуханські наради всьому колективові. 
Якщо через брак досвіду чи елементарну недолугість ми не могли впоратися із завданням, він просто сідав поруч біля нашого комп’ютера і вчив, як це правильно зробити. Жоден шеф такого б не робив для своїх підлеглих, аби мати зайвий раз можливість вказати їм на їхню дурість, підкреслюючи цим свою компетентність. У кожному разі, набутим рівнем знання інформатики (який згодом я вказуватиму в резюме) завдячую саме таким моментам шефської допомоги у таких, здавалося б, дрібницях. 
Він цікавився всім на світі, тому не прийти до офісу після пар в універі було просто неможливим. Ми завжди знали, що й сьогодні почуємо якусь повчальну байку від шефа. Він учив нас усьому, що вмів сам, – так йому легше було довіряти нам у важливих справах, бо з ним ми мали ледь не один мозок на всіх. 

З плином часу авантюрний механізм нашої діяльності, гола віра у власну працю, як не дивно, почали закохувати нас у цей тісненький затишний офіс, завжди задимлений безкінечними розпалюваннями «люльки миру», з директором, який був чи то повним придурком, чи, можливо, генієм. Щоб з’ясувати останнє, ми всі продовжували працювати, попри численні мінуси наших марних зусиль. Навіть стоматологічний бомонд, поважні лікарі, чию довіру ми намагалися приборкати, згодом почав вірити в наш саморобний цирк, театр драми, сатири й водночас віроломного гротеску, що не міг не причарувати їх не розрекламованим запалом і красномовною абсурдністю дій. Звісно, дехто нас не любив і не бажав співпрацювати, але більшість вірили нічим не прикритій голослівності нашого боса, бо його аргументи завжди були безапеляційними та майстерно відточеними. 
Тисячі стратегій за один день, невтомна праця, бурхливі колективні обговорення планів і фактів, безкінечні прорахунки перспектив, постійна зміна повноважень кожного учасника робочого процесу – це був психоделічний хаос, в який ми всі були щиро закохані… «Большой папа», як його жартома інколи називали в офісі, нам вірив, вірив нашим непрофесійним зауваженням, нашим запевнянням в успіху, який міг нам чомусь примаритись. Поруч з ним ми теж були – шефами, повноважними спеціалістами з неіснуючих професій, досвідченими посадовцями, жодним чином не претендуючи своїми вміннями чи досвідом на свої гучні звання. Просто в усіх нас був шанс, без винятку. 
…Відтоді, у своїх мандрах від співбесіди до співбесіди в пошуку роботи, я більше ніде не бачила такої довіри до звичайної людини, такого неупередженого ставлення до новачка-претендента. Натомість майже повсюдно мене зустрічали остогидла зухвалість і зверхність, критика й сарказм на адресу мого резюме, – і такі прийоми вщент ламали всі мої можливі плани співпраці з подібними бовдурами. Наш шеф був найкращим: батьком, товаришем, захисником і головним порадником в одній особі. Його офіс став на певний час нашим домом, коледжем, відправною точкою, звідки ми були вже трохи підготовленими до виходу в безжальний світ вакансій, роботодавців та інших потенційних босів. 

Приємний парадокс: наша пам’ять вбирає в себе і береже значно більше позитиву, ніж його насправді було в нашому житті. Отже, людина підсвідомо, за своєю природою, передусім налаштована на добро, на виокремлення з буднів моментів радості й благополуччя. Поганому ж, насправді, дуже мало місця в наших серцях… 
Моя робота припадала якраз на два останні курси в університеті, і за терміном мені випало протриматися там довше всіх моїх колег. Я була свідком зміни цілої когорти працівників, корекції режимів праці та перестановок меблів, розширення і звуження «робочого простору», оновлення стратегій і способів діяльності, навіть модифікації самої суті та мети наших зусиль. Незмінними лишалися тільки шеф і я. Причому за той час я встигла побути і начальником, і жалюгідним прислужником іншим, і досвідченим корифеєм, і навіть головним порадником... Не знаю, навіщо все це мені було треба, але я стала ледь не талісманом нашого офісу, історичним свідком його більш ніж динамічної діяльності, страшних занепадів усіх справ і шалених боргів, а потім успішних воскресінь, які, звісно, супроводжувались новими хвилями ентузіазму нашого «Big Daddy».
Часто мінялася й моя платня, але мені досить було того, що майже завжди я мала достатньо грошей, щоб відмовитись від батьківської фінансової допомоги. А це, погодьтеся, для студентки значило чимало. 
Мабуть, я тоді хотіла свідомо там залишатися працювати, попри вигідні деколи пропозиції «зі сторони», попри всі мінуси цієї роботи, попри карколомну її нестабільність, – тому що дуже вірила в успіх отакої невдалої спроби «крутого» бізнесу і «щасливу зірку» мого фанатичного шефа. Справді, мені дуже кортіло побачити, що ж станеться з цим оплотом безвідповідальності й авантюризму далі, далі, потім, у наступному році... Напевно, я все ж помилялася, так непохитно вірячи в безуспішність, бо ж інтуїтивно завжди знала, що цю нашу спільну справу врешті обов’язково спіткає фіаско. Але ж дуже хотілося пишатися всіма нами…
Нині мені нічого невідомо про долю того офісу. Офісу вже без мене. Та я й досі іноді відчуваю себе ще там.

Просте існування

Отже, минали тижні… Ось іще один позаду. Звільнившись від так званих обов’язків перед суспільством і звільнивши суспільство від себе, обігнавши всіх надміру поспішаючих, я врешті дістаюся п’ятниці, яка обіцяє затишний вечір самоаналізу і гіркий поцілунок з чашкою кави на кухні.
Ночі кінця жовтня – це змерзлі ноги, запалене холодом обличчя та крижане ліжко, де тебе ніхто не чекає. Сон приходить від безпорадності перед часом, який не знаєш, чим заповнити. За вікном на кармічно застуджених пальцях дерев гойдається гордовитий самотній місяць. У не затулені пінополіуретаном щілини проковзує тихий смуток передзимового покою. Сон, сон, сон… З безліччю ілюстрацій із беззмістовно прожитого дня. Марення про чиєсь тепло… Просто стомлені чеканням мрії, які вже перестали бути надіями. 
Я поставила перед собою надто складне завдання: закохати своє серце – в осінь і знайти в ній схоже серце – закохане в мене. І якби це сталося саме восени, я би змусила себе повірити в особисте щастя. І пережити зиму без щорічних духовних поневірянь. І дійти до весни – під тріумфальною аркою, зведеною словом «ми»… 

Втікаю в ліжко. Ліжко… Ні, я про нього зовсім не думаю. Дарма, моє воно чи не моє. Я ніколи б не оцінила його значимості для себе, якби якось не опинилась у чужому, яке мене не знало і не любило... Можливо, колись, із тим, хто стане дійсно моїм мужчиною, ми або зробимо ліжко разом, або придбаємо нове – щоб відлік ночей на ньому був єдино нашим. 

Середина ночі… «Ах, как мало нам для счастья надо…», – наполегливо стверджує пісня в плеєрі. Хочу вважати, що для мене – дійсно мало. Для мене – ще двадцятирічної. 
Скоро день народження. Тим лиш і зайнята, що підраховую роки у порядку їх зростання. 
Зранку вулицю проймав звідусіль туман, крізь який не бачу майбутнього: його обрисів, знаків, рис, обмежувальних ліній тощо. Утім, я й не маю цього знати. А після цілком невиразного дня прийшов на зміну дощовий вечір. Як каже один знайомий: це найкраща погода, коли йде дощ, над містом висить чорна безмежна хмара, безжально дме вітер, а ти – у теплому ліжку перед телевізором. 

Коли я ще працювала на тій фірмі, яка безуспішно опікувалася поліпшенням стоматологічних послуг, доля звела мене з новою подругою Оленою. Слава Богу, нарешті, наостанок нерозсудливих днів своєї юності, я все ж вимолила в неба собі товаришку. Бо не хочу усвідомлювати, що це вже все – і не буде більше кухонних суто дівочих балачок про мрії, невгамовні почуття чи істинну порожнечу, про музику, яка, безумовно, є диригентом настрою, про наміри і спогади, навіть про наші звичні будні – про що завгодно, аби лише це відволікало від думок про те, що через десять років мені буде аж тридцять. Ні, ми ще залишаємося несерйозними, без тягаря думок над серйозними, реальними проблемами – сімейними, кар’єрними, фінансовими. Можливо, наша зустріч з нею – останній наш шанс побути ще тими, якими вже могли б і не бути. Дві веселі молоді дівчини, котрі йдуть містом разом, насолоджуючись безтурботно оцим просторим, натхненним, невимовно прекрасним життям…
P.S. Мене вразила цими днями одна промовиста деталь, на яку я раніше не звертала уваги. Коли на роботі я телефоную клієнтам і запрошую їх відвідати заходи, які ми влаштовуємо, і які відбуваються саме в Києві (спеціально уточнюю для відчуття контрастності), то кажу їм: «…відбудуться в нашому місті…» Та чи дійсно воно таке вже й «наше»? 

Зима

Тим часом у мене – контрольна репетиція перед днем народження. Роки навчання виробили звичку зустрічати своє старіння у порожній кухні з видом на зимову ніч під музику, яка мене калічить:

Lady lights a cigarette
Puffs away, and winter comes
And she forgets…

Уранці, коли за вікном почало сіріти, я побачила, що одна ніч зробила вулиці білими. Знову відчула шалену дитячу розгубленість перед цим дивом. Біле безгоміння. Стежу з вікна, як пересипається в повітрі сніжинками час – як секундами. Вони падають, сиплються під ноги перехожим, вистеляють їхній шлях, налипають на підошви – щоб хоч трохи побути з ними... 
Три місяці ми будемо місити їх чобітьми, ліпити з них бабу чи дядька, дідька... Три місяці для того, щоб стріпувати з одягу час, який наївно намагатиметься стишити наш постійний поспіх у погоні за... За тим, що для кожного індивідуальне.
Незадовго до Нового року чомусь мимоволі завжди з’являються неочікувані бажання – і, як не дивно, деякі з них стають реальністю. Але цей сніг… Ні, він недоречний. Нагадує і нагадує... Ту зиму, коли я зустріла Мефістофеля свого життя і виміняла собі в нього за безцінок – за свій спокій, душевний затишок і щиру віру в чоловічу любов – …п’ять божевільних зустрічей. П’ять зустрічей – і все життя роздумів, знищене почуття довіри, спроби унезалежнитись від чоловіків, розбиті вщент ілюзії кохання.
В таких випадках добрі люди радять: «Відпусти! Отак візьми – і відпусти!». Марні спроби! Це ж не я не відпускаю – це мене тримає пам’ять, як у пастці. Суті минулого не зміниш. Той, хто змінив усе, нехай і в минулому, – суттєво вплинув на весь мій подальший маршрут життя. Ось у чому річ. Але хочу відчути такої сили почуття ще раз. Ще раз, і ще, і – назавжди.
Коли я більше не писатиму – це означатиме одне з двох: або мене вже нема взагалі на світі, або я стала самим почуттям, якому нема для чого писати. Щастя самодостатнє. 

Останнім часом дуже гостро почала реагувати на все, що позбавлене сенсу і марне. Аж моторошно подумати: як швидко минає життя, поки ми отак зайняті дуже важливими справами. Тимчасом ці справи такі, що абсолютно байдуже, чи зробить їх хтось колись узагалі, чи ні. Але іноді нам потрібні гроші, дипломи, соціальні статуси, корпоративні винагороди, пам’ять наших нащадків... 
Вихід у людський тісний світ, у життя за сценарієм суспільства, починається, певно, у пологовому будинку з першого щеплення немовляті – щеплення, яке робить його, тобто нас, таврованими вже навіки і прісно. Так ми отримуємо статус цивілізованих, правильних, визнаних у своїй країні громадян, дітей своїх батьків, і так далі, за законом ієрархії… Далі – ще веселіше… І вигадало людство безліч перешкод і умов, щоб будь-які цілі здавалися кожній особі вартісними, а затрачені зусилля – неймовірними. Тьху. 

Дійсних бажань насправді небагато: передусім – виспатися, а вранці, перед виходом з дому, встигнути знайти ключі, телефон, гаманець, необхідні предмети особистого туалету, нікому не чинити навмисного чи випадкового зла, бо ж ти бажаєш, щоб люди тобі щиро симпатизували. Власне, цього б і досить. Аби лише зуміти якось вийти із себе, вибратися, як змія, зі своєї старої шкури, щоб бути нарешті оновленим, більш цікавим для світу, кориснішим і потрібним йому, а не тільки собі. Але при цьому не показати б нічого зайвого – того, що для себе вважаєш власним, не прийнятним ніким хаосом, спричиненим неподоланими комплексами, невдачами, розбитими сподіваннями, колишніми коханцями, розчаруваннями, недовірами, смутками й довгими пошуками свого «я». Треба, щоб ніхто не бачив твоєї невпевненості в собі. 
Але чи зумію я видати бажане за дійсне? 
Час від часу повертаєшся додому у паузах між навчанням і роботою. І розумієш, тільки-но ступивши на перон, що твоє рідне місто насправді надзвичайно до тебе добре й зовсім невимогливе. Залишайся для мене тим місцем на землі, де я відпочиватиму від усіх інших місць. Тут я відчуваю, як із мене одразу ж вилітають усі гвинтики й підпорки, все, що тримає зазвичай вкупі, і через якусь хвилину-дві лавиною сходить дика розслабленість, колосальний spleen… І я не знаю, як повернути собі після вихідних удома такий потрібний для Києва «динамічний» стан.
Проте за кілька днів – знову вирушати у світ, де вже ніхто не вірить, що ти колись ще зберешся, налаштуєшся на оптимізм і проявиш себе, як справжній вовк, вразиш силою й швидкістю, досконалою технікою нападу на здобич, вгризешся іклами у горло міста, урвеш і собі ласий шмат його принад. Але я, натомість, твердо стала на ту цинічну позицію, що не вірю ні в що і нікому. Бо розчарувалась в усьому й в усіх. Так легше. Так чесніше, принаймні перед собою. А взагалі-то вже дуже пізно. Хочу спати, тож знову заштовхую складні, ніяк не вирішувані університетські задачі в дальній куток «чорної шухляди». Відклади на завтра те, що не можеш зробити сьогодні.

День народження

Крокуючи спіралеподібним життям, я знову опинилась на тому його етапі, коли зустріну ще один день народження. Добре те, що факт своєї появи на світ я ніколи не матиму змоги змінити. Тому сумирно приймаю все, що було, є і буде. Однак замислююся: чи приймаю я себе саму – з усіма моїми болями, знаннями, вміннями чи вадами, з отакою зовнішністю, з отакими талантами і здібностями, з моїми шансами на любов, з моїм власним простором взаємодії зі світом інших? 
Це як в РАГСі: чи береш ти таку-от людину собі в партнери свого існування, чи будеш нести її крізь усе життя, чи любитимеш її в бідності та заможності, чи зцілятимеш її біль і ділитимеш радість, не лаятимеш, не цуратимешся, не ображатимеш і не насміхатимешся, а просто поважатимеш її вибір бути такою, якою вона є, в цьому світі, в цю епоху, саме в цьому суспільстві…

За декілька днів до свого дня народження я взяла за звичку сповідуватися перед собою за прожитий рік. Не для того, щоб оцінити свої досягнення чи осудити за допущені помилки, ні... 
Написавши кілька метрів новорічних листів до друзів, для себе не знайшла жодного слова. Не хочу просто констатувати факти та події. Мені важливіше розібратися з враженнями про пережите за цей період. І визначитися з головним – своїми бажаннями на майбутнє та реальними прагненнями. Бо якщо вони матимуть для мене сенс – я робитиму все, аби їх втілити. Але тоді вже нічого не можна буде повернути назад і відмовитися від своїх слів. Бо говориш їх навіть не до себе, а до особистих ангелів. Я не прошу собі банальний автомобіль чи шубу, бо такою дурною зухвалістю можна лише розлютити прихильний до тебе космос. Звичайно, матеріальні й побутові речі я маю здобувати самотужки. Але навіть для цього мені необхідне специфічне пальне, яке можна і варто просити у неба. Любов. 
Власне, інших складових для щастя й не треба. Тому що в любові можна знайти всі необхідні інгредієнти для «повної чаші». 
Любов – це коло, яке складається з граней правильних багатокутників при необмеженому збільшенні кількості їх сторін. І ті незліченні багатокутники – то ми. У коло любові вписано мільйони випадків різноманітних її проявів, мільйони людських історій, що діаметрально чи лише дотично перетинаються з ним. Я хочу запросити до того кола, у святковий хоровод, весь довколишній світ. Хай цей обрядовий танок кружляє довкола нас, щоб ми відчували себе в ньому надійно й затишно, щоб усі самотні стали враз його невід’ємною ланкою. Звісно, не менш важливо мати любов і в собі – щоб було що віддавати світові навзаєм. Щоби мати баланс і спокій у душі, зігрітій маленьким вогником надії, що стане провідною зорею, світлом маяка, за яким, можливо, мене шукатиме доля у бурхливому морі мирського життя. 

Вже котрий рік я чекаю, що й у моєму світі з’явиться невипадкова людина, яка допоможе мені змінити самотній обридлий статус, спіймати рівновагу над прірвою, куди засмоктує вируюча дійсність усіх, обділених любов’ю, знехтуваних долею духовних одиниць. Щороку напередодні дня народження я розкладаю умовне багаття, в якому старанно спалюю листи до себе – незмінно вчорашньої, листи, сповнені змарнованими сподіваннями, нездійсненими спробами взаємності, втраченою вірою у власне щастя… дивлюсь незрушно на вогонь і мовчки спопеляю кавалки минулого, – і щоразу зустрічаю біля того багаття дванадцять місяців, які, на жаль, не обіцяють ні див, ні пролісків. А на Івана Купала стрибаю через полум’я у надії очищення й відродження. У надії на зустріч із судженим. 
І от цей вогонь знову стає голубим вогником Нового року, який, сподіваюся, збере довкола мене колишніх друзів, мою родину, теплу компанію з небайдужих мені людей – те коло любові, яке витончується з кожним роком, вужчає, бо згасає його магічна здатність єднати нас усіх. 

Повсюдно кажуть про важливість любові людини до природи, а я би хотіла, щоб природа теж прихильно ставилася до маленької несміливої людини, яка так прагне стати обов’язковим пазлом у картині всеохоплюючого буття. Щоби щезли назавжди тупі запитання без відповіді: хто ти і яку таку місію та сенс приніс із собою в це життя? навіщо народився? яку роль граєш у нескінченній п’єсі з мільярдами акторів, що її ставить сам Бог, взявши на підмогу фатум і фортуну? чим саме ти запам’ятаєшся на цій землі?

Нещодавно спостерігала з вікна гуртожитку тихий нічний снігопад у сплячу безодню зимового міста. Снігопад уночі – найкращий: усі сусідні будівлі, автомобілі, вулиці – весь контент мегаполісу непомітно набуває ілюзії чистоти, безгріховної недоторканності, блаженної святості. Зима монотонно зафарбовує білилом дріб’язкове щоденне зло, так ніби намагається нам сказати: «… я прощаю вас цим снігом». Вдивляєшся у вуличні ліхтарі, щоб завважити інтенсивність снігопаду, завмираєш, окидаєш зором іскристу білизну – і дозволяєш собі дитячий настрій… 
До щему стало раптом шкода і цього снігу, і всіх нас у швидкоплинному часі. Бо чим старшими ми стаємо, тим менше радіємо отакому, першому в новій зимі, снігопаду. Поміж наших справ й обов’язків чомусь не знаходиться й хвилинки, щоб, погасивши світло в кімнаті, віддатися сентиментам – і мовчки насолоджуватись м’яким білим безгомінням. Ми звикаємо до приходів зими і сніг уже не здається нам радісним дивом. Ми забуваємо, що він зупиняє час, поки ми зачаровані ним; він опускає завісу між нами і світом – і чекає, даючи нам шанс упорядкувати свої вируючі емоції, думки і тривоги. Застеляє нам шлях до і після – ніби ти прийшов нізвідки й підеш у нікуди, власне, не поспішаєш, тож можеш легко прокласти нову – доленосну – доріжку в майбутнє. Це час поза часом – коли немає жодного шляху. Яке прекрасне медитативне відсторонення від самого себе… 

Трохи раніше мала намір кожен день грудня провести особливо, однак уже спливає й дванадцятий місяць спроб бути щасливою в цьому році. І виявився він напрочуд звичайним, та, попри все, настав час підбивати підсумки. Ще кілька днів – і розпочнеться вже наступний, невідомий мені поки що, рік мого життя. Двадцять другий рік моїх пошуків істини, панацеї від однини, рецептів щастя і можливих способів приваблювати протилежну стать.
Багато людей кажуть, що день народження для них не свято. Очевидно, це неправда. Просто вони вочевидь не впоралися з тягарем важливості цього дня, яку слід усвідомити, і не погодилися з тим, що він може відбутися не за їхнім сценарієм і не згідно з їхніми уявленнями про свято. А ще – втомилися від свого, аж надто тремкого ставлення до щорічного повторення-повернення цього дня, що неодмінно має символізувати наше однозначне дорослішання, яке ототожнюється із життєвими здобутками і нагромадженим корисним досвідом.
Я не втомилася. Я й досі кожен свого дня народження дуже нервую і чогось чекаю. Чому? Якщо чесно – дуже боюся жити далі. Бо настає пора прощатися зі своєю молодою дурістю. Бо з віком, ти вже, бажано, мусиш мати цілком стійке підґрунтя для своїх грандіозних планів про шлюб, авто, нерухомість і великого пса. До твоїх особистих чеснот і набутих впродовж молодості рис характеру, харизми й ступеня нахабства додається ще перелік суспільних здобутків: дипломи, медалі, нагороди, престижні роботи, бажані посади, тобто все, що свідчить саме про тебе. 
Ну от, нічого з переліченого вище я не маю і думати про це дарма. Бо звідки йому взятися? Щороку, напередодні дня народження, мої сподівання активізуються, і я кажу собі: ось роздуплюся одного разу і світ до мене обов’язково придивиться, а потім усе складеться якось саме собою, без моїх «надмірних зусиль». Але так не буває. Поки ми стоїмо в черзі за квитком у щасливий «Діснейленд», кількість останніх у тій примарній «касі» нещадно скорочується. Якщо нічого не робити, то годі й мріяти. 

Крізь далеч минулих років п’янким солодким напівшепотом долинають до мене незабутні слова мого першого мужчини: «Тебе любити треба…». Напевне, цими словами він намагався м’яко пояснити, чому не залишиться зі мною. 
Вечір. До мене знову завітав старий знайомий – Містер Відчай. Дивно, наче я вже майже нічого й не відчуваю до того чоловіка, але чомусь хочеться згадувати, свідомо заподіюючи собі біль. 
Пам’ятаю, як я вперше відчула на своєму тілі справжній, пристрасний доторк чоловічої руки. Лінія, проведена вказівним пальцем від підборіддя до заглибини між… де сходиться комірець шуби. Крізь светр пройшов струм… «Він чарівник!» – крутилася в голові запаморочлива думка, коли того далекого дня я поверталася додому. «Дурна жінка», – здалося мені сьогодні. 
Коли я десь у натовпі, у кав’ярні чи в магазині, деінде, від якихось інших чоловіків, раптом чую запах його чітко впізнаваних парфумів, рефлективно картаю себе за те, що я – не найкраща, що я – це лише я, що втратила свій шанс бути цікавою для нього… В моїх бентежних спогадах і неприборканих почуттях винен, напевне, саме аромат його туалетної води відомого бренду. Помірно різкий амбровий чарівний аромат, який обирають найчастіше негідники, самовдоволені пихаті створіння, денді, ловеласи, пікапери – одним словом, зрадники. Я таких щиро ненавиджу. А тому знаю, що він того не вартий, не вартий моїх страждань, думок про нього, надто дорогих слів, які говорила такій дешевій людині, годин, присвячених безтілесним деструктивним спогадам про любов, якої, можливо, ніколи й не було між нами… 
Натомість, хочу в своє зашкарубле від розпуки серце впустити мрії, щоб безкінечна війна з примарами-споминами, з людською щоденною роздратованістю, з постійними випробуваннями на міцність мого характеру, – не їла з мене світла й радості, не користувалася без упину з моєї тонко сплетеної душі, не била усіх моїх неприкритих флангів хижим ворожим військом. Хочу, щоб «моє» мене знаходило і любило якою є. Хочу, щоб мені подарували пухнасту велику іграшку (бо ще й досі не маю цієї попсової примітивності, яку вже всі пережили). Хочу, щоб друзі боялися мене втратити. Хочу відпочивати з ними так, як востаннє, – незабутньо. Хочу багато готівки – на подарунки тим, кого люблю. Хочу подобатись собі зовнішньо і внутрішньо. Хочу, щоб муза не полишала в спокої. Хочу прокидатися зранку без страждань… А ще хочу, щоб мої руки нагадували комусь прекрасні квіти в’юнкої ружі, і той хтось, зупинивши врешті мій марнотратний біг орбітою днів, розплітав і заплітав мені волосся, витирав краплі травневого дощу з мого обличчя, забирав з моїх тендітних плечей ці кляті торби на вокзалі… і щоб ми з ним здійснили всі традиційні романтичні вчинки, і започаткували в історії вселенської любові власні традиції… 

…Їхати за кілька годин. Їхати у чергове повсякчасне безсоння… Виміняла ніч на свої роздуми. Як не хочеться покидати цей спокій, ці свічки, це неспішне споглядання нічного снігопаду за вікном і мрії про найдобріші на світі речі… Неважко здогадатися, що це – прощання. Триває розставання з минулим. Новий рік, стань для мене «альтернативним», не схожим на попередні. І принеси мені радість. «Чи віриш ти, що вірю я в рай на землі?..» – допитується Тінь Сонця на одній з FM-хвиль… 
Сніг. Немає більш нерухомої картини, ніж зимова ніч на пероні провінційного вокзалу. Ця ніч удома – останній короткий відрізок часу без потреби бути кимось для когось. Канікули закінчуються. А надворі все дуже м’яко і затишно, і рівень засніженого світу – на тридцять сантиметрів вищий фактичного значення... 
Не уявляю, які справи можна було б напланувати на ці золоті дні – дні зимових вакацій, коли ти вільний, нікому нічого не зобов’язаний і навіть можеш собі дозволити розкіш бути безвідповідальним. Напевне, людина має так жити, щоб не боятися час від часу складати певні звіти перед собою, бо інакше втратиш себе. Адже ми готові цінувати час лише тоді, коли в нас його вже нема. Та час потім помститься, обов’язково помститься за таке неповажне до нього ставлення... Дивуюся собі: який таємничий спокій огортає мене – майже містичний. Він поглинає всі мої ще вчорашні потреби – у великих коханнях, увагах, турботах тощо… Таке затишшя буває, як відомо, перед буревієм. І я боюся лише одного: що оце моє відсторонене споглядання життя раптом кудись зникне – а мене покине на розтерзання нав’язливим ідеям суспільства: прагни більшого, бери «все» від життя, вчися відмінно, присідай по двадцять раз на кожну ногу і т. д. Марафон з успішності – замість нормального життя… Тьху!

Сповіді, перспективи, спроби…

Іде вже друга година весни. Я переживаю цю ніч на своїй улюбленій кухонній хвилі. Вся моя здатність передавати стани, думки, події сконцентрувалася на банальному німому «контакті». Контакті з віртуальним світом людей, яких, можливо, ніколи не побачу в житті.
Я обманюю себе цим штучним світом, якому дарую свій час просто так, аби притупилося, зупинилося, щезло все те, що не дає мені спокійно жити. Аби відпочити від себе самої, повірити на якусь мить у сліпучу ілюзію, що маю багато друзів, чиї імені чемно вишикувалися за списком… А «в прямому ефірі» залишається і діє тільки моє тіло, тільки зовнішня, візуальна роль, тобто я виступаю лише матеріальним унаочненням свого існування та носієм безглуздої за своєю суттю інформації, яку, через нез’ясованість та заплутаність реального буття, навмисне спрощую в іншому, паралельному світі – on line. 

Весна… Як чудово зустрічати тебе знову! Чим займемося? Напевне, роботою, хоча хотілося б – коханням. Але весна тільки починається, а отже – бери своє життя в руки, хоч воно вже й здрейфувало далеко від тебе, та все одно – наздоганяй, гукай услід, греби до нього чимдуж, кинь у нього палицею, щоб воно тебе помітило. Але не відпускай його. Живи! На зло. На добро. На щастя. Бо це і є твоя робота номер один у цьому світі – жити. Як ти дивитимешся самій собі в очі влітку, якщо всю цю прекрасну весну (в якій є травень!) ти… ти… ти просидиш, склавши руки, як оце зараз? Ти ж бо знаєш напевне, що тоді в тобі накопичиться ще більше болю, який і так перевищив усі можливі ліміти витривалості. Тож думай! І реєструйся у списки щасливців. Весна тримає тобі місце, а ти все ще роздумуєш у залі очікувань.

Вдома… Нарешті я вдома. Наближаюсь до патріотичної години, проте не сплю. Відчуваю, як повільно відходить у вічність саме оця моя реальність: ця ніч, ця кава з натуральним молоком, ця кухня – схованка в домашньому надійному просторі, де я справжня і нікому не відома, бо така… не знаю й яка. У Києві – як відкрита книга (певно, в очах інших – книга заклинань і відьомства, а треба б – «Космополітан», чи хоча б який-небудь «Упс»). А тут я – без тієї щоденної маски, яка в столиці (як у Венеції колись) є обов’язковим атрибутом маскарадного дрес-коду. Безкінечний карнавал неправди. Я кажу «ні» тій дурнуватій системі вірувань у ніщо. Але мені краще мовчати, бо ж я сама хотіла втекти від спокою цього маленького містечка, і сьогодні знов, як де жа вю, ясно бачила всю місцеву безрадісно провінційну еврідейність, всю його просякнуту вітром, дощем, брудним снігом, сумну злободенність та нужденну, зморену дійсність: «…копеечки не найдешь?»
Спокій… Бачу все своє: старий телевізор, що переїхав з вітальні, бо звідти його витіснив новий, взятий у кредит, газову плиту, усю заставлену каструлями з розмаїттям наїдків, чую гуркіт холодильника, що, як не дивно, зігріває мене своїм муркотінням, мов ласкавий домашній кіт… Намагаюсь чи-то запам’ятати все це у дрібницях, чи таки забути – щоб не тримало мене так сильно на прив’язі, біля витоків… Навіть вдома ми – іноземці. Завжди, проте, виручає одна мудрість: більше ніщо з минулого не повернеться… Не повернеться й цей спокій, який існує тільки тут, і ніби лагідно запевняє мене: нікуди тобі, власне, й не треба звідси… Але все ж більше цінуєш прожиті вдома дні, коли точно знаєш, що – таки треба… Скоро в моє життя ввірветься час, насичений ностальгією. Та він, на жаль, не буде наповненим чимось більшим, ніж побутові клопоти, прання, пересічне мислення крізь викривлені перспективи, вимушене спілкування, метушливі ночі останніх можливостей щось зробити, куріння не в паузах, а паузи заради куріння. Волохатий туманний лейбл на попільничкову душу. Серце б’ється в голові. За науковими поняттями, вектор «любов» – це той бік планети «я», який мені не видно. Я ще не винайшла для себе пристрій, що визначив би, скільки світлових років мені бігти до щастя остогидлим стадіоном буднів. Дивлюся на вулицю мого дитинства крізь вікно рідного дому і з мого незрушного й практично невидющого погляду зрозуміло, що я прощаюся надовго. Із найбільш справжніх і реальних речей, у які можна вірити і які існують константою, залишаться тільки дощ і сигарети у кишені. 
Ну звичайно, тільки напередодні восьмого березня можна згадати про себе як жінку. Поговорити про одяг, зачіски, страви і... Про чоловіків говорити не слід – з ними треба бути разом. Бо якщо самотня жінка може сублімувати свою не зайняту чоловіком увагу на розмови з подружками, свою зовнішність, магазини, косметику, кухню, професію і, можливо, дітей, то чим заповнює своє холостяцьке існування сильна половина людства? Відеоіграми? Більярдом? Збиранням власної кінотеки? Риболовлею-полюванням? Втечею в Інтернет з метою тимчасового переховування від життя? А що ж опісля? Вибір не багатий: зварити пельмені чи їсти холодні консерви з холодильника… Як кому пощастить... 

Час найповнішої святості весни – останній тиждень перед Великоднем. Сподіваюсь, він стане для мене і для всіх тижнем очищення, імперсональної сповіді духу, безгріховності та, врешті, просвітлення. Хай широко відкриють очі назустріч світові всі, хто їх має. Нехай зачинені на важкі засуви серця всіх самотніх розчахнуться – на провітрювання. Можливо, тоді їхні незримі молебні у власних закапелках душі почує Господь – і подарує їм радість взаємного кохання, щирої священної любові, можливість примиритися з собою і зі світом.

За що ж така кара небесна? За некрасиву душу, погані звички чи недостатню вроду? Втомливо весь час порівнювати себе з тими, кому небеса не відмовили у щасті бути коханим кимось. Тому не порівнюю себе ні з ким. Буду собою. Кажу собі: все минеться. Кажу собі: ще не час… Кажу собі… Мої єдині втішні відповіді собі. Як заклинання. Аби лише припинити ці ігри в одній із соціальних мереж у «мої повідомлення»… Віртуальний світ фантаста, самообман свідомості, ілюзія повноцінності життя… 

Завтра відбудеться черговий передбачуваний «прикол» у моєму житті: я знову їду до Києва – працювати і жити в абсолютно порожній кімнаті. Спіралеподібний лабіринт-пастка. А я б так хотіла повертатись туди (куди завгодно!), де мене чекатимуть на пероні з квітами й обійматимуть сильними, люблячими руками... 
Вірю. 

Ніч провокує на одкровення. Власне, нічого особливого, в чому б варто було сповідатися. Просто – настало чергове літо, а з ним і ще дещо…
Хоч би один якийсь крок зробив, бо інакше ніщо не почнеться. А якби… 
Я вже малюю нас разом. 
Хочу мати спокій, схожий на той, який у нього на обличчі. 
Це як провокація. Мене збентежила непроникна печаль його лиця – вуаль, за якою однозначно ховається щось значно глибше. Печаль, що розпалює мою кров і викликає в мене неймовірний, непереборний потяг: підтримати б, обійняти – і вже не відпускати. Щоб нам обом стало легше, бодай трохи легше, дихати від того, що ми є одне в одного, як і закладено в природі: жінка – для чоловіка, а чоловік – для жінки. 

Минуло вже більше місяця, як я познайомилася з людиною, яка трохи вгамувала мій голод за товаришем, другом, співрозмовником. І порушила мою довгу зимову сплячку в кам’яній задушливій мушлі.
Дякувати Богові, між нами існує телефонний зв’язок. Цікавий суб’єкт. Щось у ньому є, на перший погляд, від «соціально-небезпечного елемента», тож надто вірити такому чоловікові не варто, але насправді він… ну такий «чоловічий достоту»: дурний і сильний, навіть дещо грубий, вільнодумець. Остання характеристика, як на мене, найважливіша. 

Наше перше побачення викликало в мене бажання нарешті заспокоїтися, відпочити після довгих піших філософських мандрів та блукань – і відіспатися: від клятої нелюбові, від марних пошуків пари, від щоденних обломів і самоти, від безпричинних страхів та безконечних тривог, від пустопорожніх порад із собою самою, від обридлої свободи, від нікомуненалежності... І це був би, мабуть, мій перший міцний і здоровий сон. А на ранок – він був би поруч, і все… 

В усіх наших симпатіях до когось завжди винна уява. Вона безпідставно обганяє події та малює в твоїй задимленій голові романтичні сюжети на тему спільного існування: ранкові кави, міцні обійми, червоні троянди, розкішний будинок, чудові діти (схожі на тата), вечірні взаємні масажі і, звісно, несамовитий, запаморочливий... героїзм у ліжку. 
Такі фантазії, спровоковані в жінці тривалими пошуками «чоловічого», породжують нову надію-сподівання: можливо, це цілком прийнятний для тебе варіант пари, і чому б тобі не спробувати отримати щастя з оцим чоловіком? А раптом вдасться – і ви обоє матимете те, за чим прийшли в цей світ? У кожному разі, це щонайменше ще один досвід, який ніколи не буває зайвим... 

Яким же буде це літо і чим закінчиться? Нині я рада, незмірно рада відчувати в своїй руці твою теплу долоню. 
У це майже неможливо повірити, але тепер у мене нібито є мужчина, який мені симпатизує. Він. Поки що – він – епіцентр моєї уваги.
Сьогодні ми з ним якось по-особливому розмовляли. Якось наче... наближено, трохи втомлено і, водночас, із задоволенням, спокійно. Я скучила за такими розмовами та інтонаціями. А ще я мала нагоду бачити й чути, як він – відповідально, оперативно, вміло – вирішував буденні питання, як легко впорався з форс-мажором – проколотою автомобільною шиною... Я відчула в ті хвилини гордість за нього. І заздрість, що та гордість мене не стосується, бо ж невідомо, хто має чи матиме на неї справжню, підтверджену «ліцензію». Тож який сенс пишатися не своїм?
Авжеж, я б хотіла мати це право. Була б пихата, владна, захищена, сильна. Але головне – єдина така для нього, а він – для мене. 
Та, на жаль, майже два тижні, як наші стосунки зависли – ні туди, ні сюди. Продовжувати чи порвати? Очевидно, є такі чоловіки, які, спілкуючись із жінкою, ставлять себе в певні рамки і дотримуються пристойних принципів, а є... такі, як він. Живе як схоче. Все би йому – на пляж. Щоб виставити своє привабливе тіло – і вимагати того ж від мене. А я вирішила: тільки після весілля. Не можна ж себе оголювати так задешево. Нехай гарантійний талон на стабільність стосунків мені випише – тоді й розгляну його пляжну пропозицію. Бачили вже таких, ласих на розкутість… Пардон, цей варіант – лише для розкутих. 

Думаю, що тридцятилітньому молодикові дуже далекі переживання та турботи двадцятиоднорічної дівчини. Він не уявляє, що в неї робиться в голові та душі. До чітко визначених раніше його характеристик я вже впевнено можу додати наступні: чуйний, розсудливий, богобоязкий, але невірний, необов’язковий, постійно заклопотаний, всіма обожнюваний, повсюдно товариський, рішучий і, водночас, наївний, мов дитина... І чому я так прив’язалася до нього? 
Ні, звісно, нема нічого неможливо, все може бути, і навіть пляж, але навіщо ж так поспішати? Це легко. Це простіше за все. Але навряд чи після того буде гарне продовження. Цей найбанальніший сценарій я вже дуже добре знаю. Навіть не треба напружувати фантазію – перед очима так і стоїть сюжет драми з присмаком еротизму довжиною в… кілька зустрічей. А потім все мине зі швидкістю короткотривалого літа. 

Етапи цього «великого шляху» відомі до оскоми. Спочатку, відразу після знайомства, ви дуже милі співбесідники, потім стосунки підігріваються жаданими вечірніми телефонними розмовами, які провокуватимуть вас піти трохи далі, – і одного разу ви заплануєте зустріч з більш визначеними правилами гри. Спершу, звісно, «два на два»: ти шукаєш подругу, а він бере з собою якогось товариша. Оk. 
Початок вечора ознаменовується дівочими цнотливо-кокетливими рум’янцями у відповідь на парубоцькі компліменти, та невдовзі починають звучати відверті хвастощі, грубий чоловічий гумор, присмачений елементарним безкультур’ям. В хід неодмінно йде навмисне витрушування гаманця перед твоїми очима на всілякі наїдки й напої – все, що скажеш (але ж ти порядна, інтелігентна дівчина на дієті, і нічого не їстимеш). Весела кульмінація подій настає на тлі твоєї затуманеної свідомості, викупаної в численних келишках «істини». І ось, усе, що ти можеш – лише піддатливо кліпати очима, бо спроби підтримати розмову незмінно заводять тебе у незручне становище. Твій кавалер, звісно ж, охоче прийде на допомогу: спочатку підставить тобі дуже плече, потім тепленько пригорне, а невдовзі ти відчуєш своє, майже непритомне, тіло цілком у його надійних, звичайно ж, тільки дружніх, обіймах. Він тобі ще чужий, але чомусь твою наївну душу вкрай небезпечно манить його близький подих, розум каламутить аромат чоловічих парфумів, а щоки весело лоскоче його кількаденна неголеність… Далі настає закономірний провал у безпам’ять, і залишається тільки сподівання на його «джентельментську» порядність, яка, попри твою довірливу вдачу, все ж змусить його відвезти тебе домів… а не в свої апартаменти чи «нумера». Якщо він – не останнє лайно, то, можливо, так і буде. Але… наступного разу така твоя необачність може бути використана проти тебе. 
Власне, головна теза попереднього абзацу – ніколи не летіть у безвість без свого відома! Все одно, що сідати за кермо у нетверезому стані… Табу!
Так от, після ось таких дружніх зустрічей рано чи пізно неодмінно відбудеться ваше побачення вже «тет-а-тет»: без свідків, без їхніх жартів та надокучливої присутності, що лише заважає твоєму «тільки другу» проявити справжні мотиви знайомства з тобою…
 Наступні алгоритми розвитку подій вивести неможливо – з огляду на мою необізнаність у тому, якими ще можуть бути побачення без кохання. Адже у світі – мільйони людей і, звичайно, в кожної пари виключно свій сценарій розвитку стосунків. 
 Та все ж в одному ми всі рівні: попри свої незліченні ділові клопоти, домівки, непомірні амбіції, сповідувану мораль і обрані самостійно ролі – ми всі прагнемо кохання. Може, навіть не стільки його чистої життєдайної суті, скільки – просто можливості бути обраним кимось на роль «плюс один», подруги, пасії, кавалера, залицяльника… Головне – це подобатися своєму обранцю чи обраниці, розуміти, що ти симпатичний і бажаний для цієї людини, магнетичний, маєш у собі незриму силу притягання до себе протилежної статі. І не важливо, де шукати момент чийогось захоплення тобою: за барними стійками, у ресторанах чи в галереях, навіть в академіях чи… на задньому сидінні автомобіля. Важливо, чим, власне, закінчиться ця, спровокована тобою ж, пригода: довгим і щирим коханням чи тривіальним насиченням сексуального голоду… 
Кінець описаного мною сценарію, як правило, один – розрив. Тим важчий, чим довше це триватиме. Якщо ви живете поруч – водевіль перетвориться для вас на драму, а то й трагедію, штучно створену по-дитячому абсурдним ігноруванням, униканням, недомовленістю і, зрештою, вашою тупою втомою від того всього.
Коли ж топографічно ви живете далеко одне від одного, кінець вашої історії настане дещо швидше: якщо ваш «коханець» не позбавлений відваги і чесності, ви почуєте в телефоні його чітке пояснення, що все закінчено через низку окремих причин; в іншому ж разі ви прочитаєте на екрані, що «абонент не відповідає». А чому? …Просто так, як завжди. Ви згодом здогадаєтеся самі. Мусите здогадатися. Є й третій варіант: він вирішить, що ви не завантажуватимете свою симпатичну голівку різними «чому?» – і будете завжди згодні й раді бачити його знову, коли він цього забажає. Один його дзвінок – і ідилію буде відновлено... До речі, він і справді нічого поганого в цьому не бачить. Такий тип чоловіків краще ніколи не зустрічати на своєму шляху, але якщо вже так сталося… Тоді – одного разу мовчанки телефону вам має вистачити, щоби стерти, видалити, знищити з вашого мобільника всі контакти зі зрадником, а потім ще й протерти його дезінфікуючим розчином. Рішучіше, будь-ласка!

…Господи, йому ж варто лише раз клацнути пальцями чи ключами від своєї автівки і... з доставкою додому. Я ж це розумію. І зі мною так не вийде. 
Коротше, єдина концепція, за якою я вирішую рухатися далі – це просто жити, як досі, а там, дивись, і ламана кудись виведе…

Якщо до справи: мені більше немає сенсу обтяжувати ним клітини своєї центральної нервової системи. Між нами так нічого й не відбулося. Навіть за найбанальнішим сценарієм. І вже не буде. Знову той самий ефект: ніким не розбите серце. Я лишилася, як кажуть, з нічим. Хіба що тільки з отим хворобливим бажанням зникнути взагалі: у паперах, ноутбуках, розтягнутих светрах, недопалках, магазинних чеках, кишенях, телефонах, іменах, нескінченних роботах... Щоб не думати про власне, а на п’єдестал підняти (звісно, за заробітну плату) якусь чужу ідею і ціль, з головою пірнути в багно небуття – і затримати свій подих на кілька годин, днів, місяців, років…. 

Ще не минуло й тижня від нашого останнього прощання, а в мене вже складається дивне враження, що щось подібне я десь уже… Нині я вже достеменно не знаю, що в ньому шукала, до якої суті намагалась дістатися. Напевне, він вразив мене своєю мужністю, яка карколомно поєднувалась із… щирою безпосередністю. Досить радикальний і трохи незграбний, по-домашньому теплий і по-вуличному войовничий та сміливий, але, пізнавши його ближче, лишаючись із ним наодинці, бачиш і відчуваєш усю його замасковану, навіть зацьковану ніжність, якої він так соромиться на людях.
Розкрию таємницю: не тільки ці його зовнішні риси та показна імпозантність дуже подобалися мені. Він був готовий стати відповідальним, а це одна з найпривабливіших чоловічих чеснот. До того ж, якщо чесно, мені дуже імпонувало, що його життя досить непогано влаштовано й «упаковано»: дім, плантація картоплі, машина, свій тренувальний зал, автомобільна майстерня, друзі за інтересами, кожне літо на морі – і безодня невпинного драйву щодня! У нього було все те, з чого в мене не було нічого. Звичайно, подібний ніким не задіяний «благоустрій» без уваги не залишить жодна дівчина, яка б охоче вклала свою любов у такого чоловіка та інвестувала б жіночу опіку в його холостяцький недоладний світ. Ніби сама доля дає тобі зелене світло – іди й візьми силою власної чарівності цей не шліфований діамант, шмат необробленої, проте дорогоцінної, руди.
Але я відмовилася від такої ідеї, попри всі її переваги. Як не дивно, вирішальну роль зіграв факт його феноменальної незібраності, неуважності, безконтрольності та цілковитої «неприв’язаності» до когось чи чогось. Що ж, така його розсіяність змусила мене врешті абстрагувати свій колись націлений на нього ентузіазм...

Цікаво, навіщо ми інколи зустрічаємо на своєму шляху людей, які нам майже нічого не дають, майже нічого для нас не важать і насправді ніяк не впливають на нашу подальшу долю? Особисто я вважаю таких за провідників. Провідників до кращого життя. Можливо, вони потрібні для відволікання нашої уваги від самих себе чи від чогось зайвого, з чим би ми могли в цей час зіштовхнутися. Або суть їх і користь полягає в тому, щоб ми зрозуміли, як важливо прискіпливо обирати собі пару на довге й щасливе життя, яка це складна праця, і що зовнішньої, поверхової привабливості та звичайної симпатії, ба, навіть розрахунку часто буває недостатньо. 
Я не можу довіряти своє духовне здоров’я чоловікові, який аж такий несерйозний і неуважний до мене. Шукати далі? Чи все ж – чекати, живучи, як і раніше, в замкненому просторі себе самої? Але… де брати сили не зважати на дрібниці, на чиєсь мовчання, що свідчить про твою «непідходящість». Люди такі добрі: вони не пояснюють тобі, чому – не ти. Просто... є інші. А ти... А я? Знову мушу добиватися успіху в усіх інших, крім особистої, сферах, адже я знову найнезалежніша. Це вже щось. Хтось навіть може мені позаздрити, а точніше – всі, надміру перевтомлені шлюбом, дітьми, сімейним капканом і диким невиїзним становищем взагалі. Але ж вони багатші за мене, все одно багатші... 
Господи, яка дика непотрібність! 

Я зустрічаю цю липневу ніч на підлозі у своїй маленькій студентській кімнаті. Феномен образу Раскольнікова, описаного Достоєвським у «Злочині й карі», полягає у безкомпромісній співзвучності способу життя цього літературного героя, його складного становища та духовної ядухи, із дійсною картиною буття, відомою кожному сучасному студентові. Моя кімната – це щось середнє між його крихітною оселею й тюремною камерою. Але все одно мені тут, як собаці на килимку, – найзручніше. Єдине, що відрізняє мене від собаки – цей килимок я придбала сама. У мене немає господаря, як я розумію. А отже, я відповідальна тільки за саму себе. Перед собою ж. Дика собака дінго…
Сьогоднішній вечір знову – тільки для мене. Мовчазне мовчання, у періоді, викликане цілим факторіалом причин. От я й дочекалася, поки всі поїдуть на канікули. Час циклічної порожнечі. Знову. Життя стало дорослим, щоб завжди існував ефект «знову». Коли ж дійсно почнеться життя «з нову»? Усе ж «зі стару», блін!..
 
До суті. Не знаю, можливо, колись мені буде цікаво і навіть корисно переглянути свої нинішні записи – занотовані сумніви і вагання довкола вибору шляху. Мине час, і я себе спитаю: чому так, а не інакше? Тому й пишу – щоб бодай знати, над чим конкретно я розмірковувала (скажімо... у липні такого-то року) і які тодішні думки допомогли мені визначитися з цим вибором... 
Ще ближче до суті. Я тут чомусь (дійсно, чому?) дещо написала про... мого останнього «героя». Довірила дещицю «інтимностей» паперу й чорнилу. І змовкла. Вочевидь, справа ось у чому: підсвідомо я продовжую хотіти, аби карти лягли так, щоб я могла зупинитися-таки на ньому. Можливо, тоді б я стала щасливою жінкою, яка, врешті, звільнилася від безрезультатних блукань, поневірянь та ілюзій. Ця думка не покидає голови. Ще п’ять хвилин тому мені ввижалося: все, це точно він, отже чекатиму, спокійно й терпляче, на дзвінки і зустрічі, бо – Він. І ось уже – ні, він десь далеко, де про мене не згадає, бо – не мій. Не подзвонить і не прийде, бо все скінчилося не почавшись... Не шукає зустрічі… Тож чому тоді я продовжую думати про нього? 
Може, Чайф натякне, що робити?
А не спеши ты нас не любить, 
А не считай победы по дням, 
А если нам сегодня с тобой не прожить, 
То кто же завтра полюбит тебя...? 

Очікування кохання

Маю сміливість стверджувати, що пишу довгий документальний роман – про кохання, його відсутність, чоловіків, друзів, самотність, музику, настрої майже непомітної, пересічної жінки: слабкої, інколи впертої, може, грішної, часом дріб’язкової й вередливої, тобто, попри все, цілком живої. 
Весь цей час, практично на кожній прожитій сторінці, я питаюся: коли? Коли я напишу тут щось незвичайне, фантастичне, нове, ще не відоме мені? Напевне, тут зафіксовані лише найважливіші, найважчі «віхи» суто мого становлення, мого дорослішання, мого майже вже старіння, мого... Мої спроби любити світ. Мої діалоги з собою у суперечливому диспуті, покликаному прояснити мені врешті, яка я є, чого хочу і що думаю про свою самотність та її причини, що змінилося для мене за останні роки, які я не розкладала для себе по пунктах плану, безвідповідально провівши кожен свій день... В результаті численних «перегонок» спогадів через апарат пам’яті я отримала висококонцентрований, стовідсоткової міцності, факт: я – одна і сама. Навіть мій побут звівся до найбанальніших дій, бо живу як робот: прокинулась, поснідала, розчесала волосся, подивилась TV, пішла на вулицю і так далі, далі… Проста, рефлекторна механіка приземленого існування.

Від початку серпня гостюю вдома. Коротше: літо, родинний дім, кухня, абрикоси – і безкінечність... Прохолодний вітер напинає фіранки. Ногами під столом намацую законсервовані слоїки з компотом та варенням – літні дарунки для зими. Все нині прекрасно, але ж так не триватиме довго. Конче мушу визначатися зі своєю мушлею, «а до того – я не знаю раю». Ні, таки Шевченкові слова підсвідомо живуть у кожному українцеві… Маю квитки туди, де ще ні разу не випадало бути. Унікальна подія в житті – я нарешті побачу море! І перестану бути винятком. See sea. Рано чи пізно, так чи інак, але всі ми, врешті, долучаємося до «переважної більшості». Іншого шляху нема. 
Минає вже й літо… Найвиразніша риса всіх самотніх людей – відчайдушна віра у випадковість щастя, у раптову зустріч з ним будь-якої миті життя. Так і я собі вірила – все літо, чотири роки навчання в універі, кілька останніх класів у школі, всі періоди тимчасових робіт на канікулах… Але, не дивлячись на мій ентузіазм, усюди я натикалася переважно лише на людську щоденну втому – на вулицях, у транспорті чи в супермаркетах, на роздратованість кожного містянина наприкінці робочого дня і на сховану під маскою псевдолюбові звичайну ницу зраду. Кожна моя дія, кожен крок назустріч різнобарвному і, на перший погляд, веселому світу поверталися мені болісним ляпасом. Усе, що ввижалося мені вартісним і добротним, практика міста – а саме його людське уособлення – намагалася витіснити з мене, придушити в мені, висміяти, стерти, відібрати, знищити, і загнати мене, зрештою, як маленьку мишу, в найдальший кут. Та навіть не це стало для мене найстрашнішим. Згодом, враховуючи набутий досвід, цілком реально вибудувати індивідуальну систему поведінки у великому місті, проте залишається нез’ясованим одне з одвічних питань: де шукати любов? Здавалося б, які дурниці питаю, Господи прости… Та чи є щось важливіше за любов? Так, є… Важливішим буде все наступне життя з усіма його не менш важливими уроками й подарунками. Але все, що у мене буде, достоту все, що, може, колись матиму, все оте «доросле й справжнє», все – починається з любові, а цей порожній період мого життя без неї – лише зупинка, на якій я ревно чекаю на свій містичний автобус-привид, що мусить, неодмінно мусить відвезти мене у краще життя. Ну що я можу зробити, аби любов мене знайшла? Плакат з оголошенням повісити на себе? А може, завадою на шляху любові до мене стала моя вперта впевненість, що заміна мені – на кожному кроці? Просто… їх більшість… Замін. Мені. Чи маю вчинити геть зухвало – і викрасти мужчину, який мені симпатичний, із суспільства? 

Як було приємно жити з надією, хай і в гнітючому чеканні, і все ж... Чекаю з кінця квітня... З’їздив один на море... Як наслідок – його сухо позначений «статус» у мережі: «Маю подругу». Ранить наскрізно… Ну що ж, переб’юсь якось. Як завжди. Даремна витрата часу. Залишається послати – і забути все нафіг. Це – ніби втратити літо, що неминуче минає, як не жаль... Отже, мушу бути найкращою, щоб йому стало прикро – за втрачену найнеймовірнішу жінку в своєму дурному житті. Ще один невдалий експеримент у моїй пошуковій роботі… 
За тим і собі нагадала, що теж була на морі! Сімнадцять годин до нього їхала! Неймовірне видовище! Така ось фішка існує для всіх людей: зробити упродовж року все можливе й неможливе лише заради кількох днів бездіяльного валяння на березі моря. Врешті дістатися, впасти – і все! Хм... Згодна з ними.

Вересень спокуси 

	Нова сторінка мого життя. Все, що було досі, тепер здається лиш затягнутою преамбулою до того, про що дійсно варто розповісти. Мабуть, це – центральна подія моєї юності, яку я чесно обіцяла одному особливому в минулому чоловікові огорнути «літературною мантією», щоб увіковічнити наш короткотривалий, проте незабутній роман. Бо ж, диво дивне, саме такі романи спричиняють емоційні шторми в наших серцях, душах, мізках… – і пам’ятаються нами все життя. 
Настав час розповісти цю історію, виконати обіцянку – і, проживши своє минуле знову, тепер уже – на папері, відпустити його у вічність зі звільненого нарешті космодрому душі. Нервую, чорт забирай…

…Отже, все бажане стає реальнішим. Або: реальність стає бажанішою. Перечитуючи написане, думаю собі: ого, то все моє життя було життям… до самої себе! Майже ніяких почуттів, жодної справжньої історії. Таке собі риття в звалищі спогадів та перемацування рефлексій на тему… Жодних присутніх «репортажів з місця подій», жодних обіймів, притискань чи навіть реального поцілунку... Не те, що нині… Можливо, у мене б не було приводу таке казати, аби не його наполегливість і надзвичайна турбота про мене. А я не бачу жодних інших підстав, аби так зі мною носилися, окрім того, що це… 
Взагалі-то я не розумію, що діється, – надто швидко все відбувається. Невже дійсно настав час відправити в цілковите забуття ціле сторіччя своїх любовних невдач і розповісти про «свіжу» зустріч – своє конкретне знайомство з людиною, яку я свідомо вибрала для спілкування. Його ім’я я тут уперше означу – якимось символом, своєрідною особливою відзнакою, приміром «М.».
Здивована, збентежена, замріяна… 
 
 Ми «зустрілися» в Інтернеті першого вересня, дев’ятого побачилися в реальному світі, а вже невдовзі трималися за руки, щоб вісімнадцятого – всістися поруч так тісненько, аби я вмістилася в його обіймах. «Обíйми для мене». 
Про все, що робитимемо ввечері, ми домовляємось напередодні, телефоном. Так простіше, бо часу обмаль на особисте, коли у вас обох – насичене по вінця обов’язками життя. Він – неперевершений сценарист наших побачень. З появою М. на обрії моїх надривних сподівань відчуваю себе ледь не Мерлін Монро в головній ролі нашого спільного кіно про любов. Його сміливість руйнує всі мої уявлення і принципи. Немов шалена Колорадо трощить греблю Гувера – не інакше! Тільки б утриматися, притомно оцінюючи все, що відбувається зі мною, «припускати на шов», так би мовити, не поступатися своїми інтересами – щоб не повторити свої ж помилки через надмірну... пристрасть. А зрештою... втрачати нічого!

…У пообідньому позіханні на набридлій роботі продивляюсь, тайкома від присутніх поряд колег, свою сторінку в одній із соціальних мереж… Хочеться чогось пікантного… Може, переглянути стрічку з оголошеннями знайомств? Банально до абсурду. Звичайно ж, це не про мене. Та… плювати вже. Так… хто тут у нас є… не цікаво, цей не привабливий, тут немає фотки, цей не місцевий, не підходить, цей, здається, надто низькорослий, а цей надто худий, далі… цей офіцер… офіцер?

	«Шукаю дівчину. Хочу познайомитися з людиною, яка має нестандартні пріоритети в житті, неформатні погляди на сучасну дійсність та близьке майбутнє. Чи є тут взагалі дівчата, здатні відчувати та мислити окремо від загалу, інакше, не схоже на традиційні трафарети? 
	Чекаю на твоє повідомлення, якщо ти така існуєш…»

Вона: 
Здрастуй, М.! 
Не змогла оминути твого оголошення... Я з тобою абсолютно згодна: дійсно, зараз важко зустріти адекватну нормальну людину без сумнозвісної духовної бідності. Причому, ця проблема стосується не лише жіночої статі. Це сумно. Але в мене до тебе питання: що ж тоді ми, такі унікальні люди, риємося в такій дірі, як «контакт»? Мені завжди соромно за себе, що так уже виходить. Просто нудьга заїла. А ти що на це скажеш? 

Він: 
Здрастуй, Р.
Іноді можна відчути втому від вербального спілкування. Бо щось не так. Друзів ти вивчила, придивилася і просто підтримуєш стосунки спільними прогулянками або дзвінками. Завжди цікавить невідомість, ось як тебе зараз, наприклад. А раптом я такий же недалекий, як більшість, і через кілька повідомлень ти зрозумієш, що просто змарнувала час? Але зараз ти цього не знаєш, адже тобі цікаво, просто цікаво... А «контакт», це і для тебе самої не є таємницею, – місце, де хтось перед кимось ламає комедію власного театру… А я тут знайшов людей, яких просто років 5–7 не бачив і не відав, що з ними. Але є й інші, яких я не знав: пишуть, у друзі додаються. Та мені «масовка» ні до чого. І ось так, поспілкувавшись із більшою їх частиною, мені закортіло подивитися, а чи є насправді тут люди, які мають справжні життєві цінності і не стандартні пріоритети… Але не приховую, що іноді справді просто нічим себе зайняти. 
А як проводиш час ти і коли буваєш тут зазвичай?

Вона:
Привіт, М.! 
Вельми здивована твоєю змістовною відповіддю... Не очікувала, що ти так серйозно поставишся до моїх слів. Як і ти, я в «контакті» теж знайшла своїх старих знайомих, навіть родичів. 
Я нібито нічим особливим не займаюсь, в основному на роботі, а там достатньо нудно... Хочу, щоб скоріше віддали зарплатню, щоб друзі витягли на вулицю, аби побути нарешті разом, чи просто – щоб з’явилося сонце на обрії, підкресливши розкіш осіннього неба… Нічо, вже скоро в повітрі зависне важка приємна вологість вересня, а потім мене непомітно й неодмінно поглине настрій декадансу. Одне шкода – час такий швидкоплинний. Хотілося б серед усіх проблем одного – любові, бо без неї в мене кінчається «пальне»... Але життя провокує лише на пошуки альтернативних джерел живлення. Тому живу, як прийдеться, ловлю радість у чому завгодно, хоча її нестача божевільна просто... Але то таке, впораюся. 
Скоро почнуться іспити, заліки, а я ще не готова, проте сподіваюся на успіх. Хочу, щоб усім було добре, і мені в тому числі... 
Вибач, я зараз на роботі, тож трохи складно написати продуманий текст. А потім треба бігти в університет на пари. Обов’язково напишу тобі, коли повернуся до офісу.

Вона:
Привіт ще раз! 
Я вже закінчила на сьогодні навчання. Лишається ще закінчити роботу. Ти мене тут питаєш про он-лайн... Найчастіше – близько 12-ї ночі. Попелюшки зникають, а я тільки з’являюсь. Та якщо серйозно, приходжу з роботи о 19-й, приблизно з того часу я є. А так, цілий день ганяю: універ, робота… Головне, зрозуміло, навчання, але, поки є можливість якихось 500 гривень зверху до стипендії докинути, – why not? 
Попереду вихідні – яка зворушлива приємність... 
Напевно, люди, що дотримуються точки зору, схожої з твоєю, встигли в житті отримати певний досвід спілкування як в реальності, так і в on-line. Мені ж однозначно щось аналізувати складно, бо я себе особливо не відділяю від звичайних людей, щоправда, важко не погодитися, що часом манера спілкування в деяких – просто фантастична ... Ну нічого, можливо, хтось одного разу нас приємно здивує? Якби ж знаття... 
Пиши на будь-які теми, пальці хоч і «з кістками», але невтомні.

Він:
Чим я тебе зацікавив?

Вона:
От так питання... Я не скажу, що це був випадковий вибір, швидше ти виділився нестандартним підходом до формулювання мети свого пошуку. А ще – ім’я. Я не колекціонер імен, але ім’я М. мені близьке. 
Хоча, ти правий, мені просто було цікаво.

Він:
«Було цікаво». Можна зробити висновок, що не цікаво вже. Хоча ти вирізняєшся красномовністю, і вмієш володіти словами, і поставити їх у речення так, щоб щонайменше викликати інтерес до тебе як до людини, яка володіє певною логікою. 
Тоді скажи, раз на те пішло, для чого я залишив оте повідомлення. Як ти вважаєш?

Вона:
Здрастуй, М.!
Уяви собі, мені й досі цікаво з тобою листуватися. Отже, моя увага до твоєї персони анітрохи не зменшилась. Навпаки, ти додаєш олії в полум’я з кожним наступним реченням. 
Ти втягуєш мене в подвійну гру: щó ж ти намагаєшся з’ясувати, якщо я неодмінно повинна розгадати між рядків твого «отого» повідомлення таємний задум і сенс?
По-перше, ти сам мотивував свій пошук тим, що, нібито, шукав людину, мислячу не ординарно, прагнучу досконалості і т. д. 
З іншого боку, можливо, ти так все складно написав для того, щоб на твоє повідомлення звернули увагу. Жіноцтво любить гучні слова, наскільки мені відомо. А може бути, ти просто хотів дізнатися, щó з цього всього вийде. 
Тепер запитаю я: щó ж усе-таки ти отримав?

Він:
Я? Отримав відповідь, може я і самовпевнений, але гідну мене самого! Ти не просто персона, яка володіє – вибач за те, що напишу, але ж це так – високим бюстом і гарненьким личком. Ти думаєш і аналізуєш, а це для мене дорожче зовнішніх показників. Бо якщо дівчина гарна, але дурна, це просто лялька, якою легко керувати і використовувати в своїх цілях. Але якщо до її зовнішньої краси додається розум, вона стає справжньою дівчиною, з якою не просто цікаво спілкуватися, а з’являється бажання спільно досягати поставленої мети. 
Обговорювати зараз тебе або себе мені немає сенсу, тому що це просто листування, – розмову на такому рівні варто вести безпосередньо, дивлячись на людину, і бачити її погляд, міміку, жести. 
Інтерес... Як багато в цьому слові. Але ще більше – в людині, яка виявляє цей інтерес. Ми ставимо наступні запитання, дізнаючись те, що нас цікавить. Так от… Мені цікаво, яку ти можеш дати мені характеристику на основі того спілкування, яке вже між нами відбулося?
	P. S. Вибач, я забув усміхнутися тобі у відповідь.

Вона:
По-перше, здрастуй, М.
Слід було б відповідати тобі лише після деякої паузи – для роздуму над твоїм монологом. Та я не маю терпіння. Не можу стриматися, щоб не прокоментувати твою відвертість на предмет моєї зовнішності. Візьми собі на карб: це однозначно цікавий хід. Перша думка, яка відвідала мене: «Цій людині можна довіряти, тому що він готовий кинути мені виклик прямо, сказавши правду, яку більшість приховують, а коли й натякають, то тільки манівцями. А ми ведемо чесний поєдинок». Однак це ж непристойно зухвало! Я знаю, що це так, просто це ніколи не обговорюється й зазвичай не афішується. А ти – видав! Але я не про це... 
Ти мені ставиш запитання, відповіді на яке я не знаю. Бо ти для мене поки що цілковита загадка. Але дещо сказати можу. Зовнішність твою коментувати неможливо – те єдине фото, де ти ще й в темних окулярах, не надто висвітлює всі твої фізичні дані. Усе ж мною «почуте» свідчить про те, що ти – людина, яка завжди вірна собі; ти не будеш терпіти чиюсь нав’язливість, тільки якщо тобі незручно відцуратись від набридливого співрозмовника. Але ти також не будеш і довго уважним, якщо немає «іскри». Ти не делікатний, у тебе все чітко, і я б назвала тебе рішучим, радикальним аналітиком. Можливо, помиляюся, але в тобі щось є від Онєгіна. Ти сам кажеш про себе: «так, самовпевнений». Отже, любиш себе. Значить, дискомфортом з приводу зовнішності не переймаєшся. Та при цьому тобі внутрішньо нудно – ти дивишся на світ об’єктивно, без знижок, можливо, навіть цинічно, і ти поринаєш у spleen... 
На відміну від тебе, я дуже м’яка людина, готова терпіти незручності заради чийогось комфорту (але це така мука!). 
Пардон, якщо щось не вгадала чи образила (бачиш, мені вже хочеться вибачитися). «Інтерес. Як багато в цьому слові ...» Знаєш, я подумала: напевне, ми не могли б повторити ці ж слова вголос. Епістолярний спосіб спілкування таки особливий. А наживо, можливо, вийшло би досить тривіально. Що скажеш?

Він:
Я просто усміхаюся зараз. Я відповім десь… через 10–15 хвилин.

Він:
Привіт, Р.
Я навіть не знаю, з чого почати. Твої повідомлення теж треба читати між рядків.
Щодо правди. Фразу «Я не люблю брехню», як на мене, слід вважати не просто голосною, а й голослівною, – тому що ми всі у своєму житті кажемо комусь неправду. Іноді ми обманюємо свідомо, знаючи, що людині потрібно почути брехню, а не правду.
Я не такий грубий і жорстокий, яким можу здатися на перший погляд. Якщо тобі буде цікаво пізнати мене – ти зробиш це. 
Я ось розглядав твої фото, і на них бачив тебе абсолютно з різних сторін. Але, знову ж таки, йдеться не про зовнішність, а про те, яка ти в житті, яка тобі властива поведінка. А «страждати дискомфортом» з приводу зовнішності – це жіноча справа. 
Щодо спілкування: коли пишеш, тебе не перебивають. Ти формуєш і видаєш думки чітко. А коли ти бачиш людину – дивишся на неї, іноді цим її бентежачи. Якщо ми сядемо один до одного спиною і будемо говорити, то тоді може вийти досить цікава розмова: ми відчуваємо, чуємо, але не бачимо. 
Мені цікаво, звідки в тебе такі пристойні пізнання з психології?
 І – по-друге. Яких життєвих пріоритетів ти прагнеш? Чого ти хочеш від цього життя? Яким ти уявляєш його в майбутньому?

Він:
... Я тебе образив чимось, чи ти просто не з’являєшся в мережі?

Вона:
Привіт, М.
У мене був дуже складний початок тижня, і я так хотіла тобі написати відповідь, але не могла дістатися до Інтернету – він у мене тільки на роботі, тому рідко випадає шанс... 
Знаєш, якщо чесно, мені зараз важко ділитися своєю душею... Життя котиться у велике Ніщо! Може, колись усе зміниться, але наразі... ще та пустопорожність. Zero емоцій... Я втрачаю віру. Та це все більше з галузі філософії. Ось уже другий день роздумую над твоїми словами. Зараз налаштуюся, почекай… Ну ось...
Перш за все, хочу сказати, що психологія для мене досить незнайома штука, тому все написане мною – результат власних міркувань. Мене дуже захопила твоя ідея розмовляти, сидячи спиною один до одного... Дуже! Страшенно цікаво, ніколи не думала про таке. 
Кілька слів про мою буденну поведінку. Раніше я була ще більш сором’язлива, ніж зараз, але при тому могла видавати такі «спектаклі», що друзі вимагали «на біс». Сама собі дивувалась. Тепер щось у мені змінилося, навіть скажу так – зламалося. Швидше за все, це вплив подій, надто сумних, які я дуже близько, за своєю природою, сприймала… Деколи буває, що через свою цинічну, скупу поведінку здаюся собі дуже пересічною, геть банальною. Хоча не мені про це судити. 
Знаєш, можливо, у мені можна знайти вірну, чуйну людину, але я не годжуся на роль бойової подруги, яка б залюбки брала участь у всіляких авантюрах і пригодах. Проте думаю, ти погодишся, що на все людині потрібен час, і ми поводимося по-різному в міру звикання до певної особи.
Про мої життєві пріоритети мені важко говорити. Вони часто змінюються, просто це така глобальна річ... Найголовніше, до чого прив’язаний зараз весь сенс мого життя, – бажання бути коханою. Неоригінально, правда? Але це факт. Не хочу і не можу боротися за всілякі інші ймовірні перемоги без цього. 
Мені нецікаво жити для себе – немає жодного стимулу. Це як у піраміді людських потреб: немає основи – нема й вершини... Знаю, що не права, але весь час чекаю, чекаю, коли вже отримаю бажане. А в наш час бути найкращою так важко. Хоча ми всі, по суті своїй, самотні, та все ж... А ще – хочу дітей, будинок і великого волохатого пса. Власне, в мені зараз говорить моя жіноча сутність, але це природно. Усе інше – нагромадження досвіду на шляху пошуків любові, а він ніколи не буває зайвим.
…Не можу повірити, що все це написала тобі так просто й легко! Кажуть, незнайомій людині легше довіритися. Схоже, так і є. Що ти думаєш про це? Чого б хотів сам у свої роки? Чи вважаєш, що мої бажання не можуть бути сенсом життя?

Він:
...ти так допізна затрималася на роботі?… тебе потрібно якось розвіяти... або просто втішити чимось приємним.
Я вважаю, що твої бажання щирі і просто наповнені якимось не зрозумілим, але теплим почуттям. 
«Найголовніше, до чого прив’язаний весь мій сенс життя – це бути коханою…» Авжеж, адже коли є кохана людина, в тебе з’являється запал, сила, завзяття. Складається враження, що ти все робиш удвічі швидше і з меншими витратами зусиль та енергії. З цією людиною в тебе виникають бажання приготувати щось смачненьке, зробити їй сюрприз, здивувати не тільки її, а й самого себе – тим, що ти зміг таке зробити...
Місце моєї роботи не так далеко від твого університету. І в мене є до тебе маленька пропозиція, звичайно, якщо ти не проти. У мене близько 13.30–14.30 обідня перерва. Біля універу є парк, де я іноді в обід прогулююся. Так-от, пропозиція. Можемо завтра там зустрітися і спробувати вести розмову так, як я тобі пропонував, – я теж не пробував так ніколи. 
І ще я хочу тобі сказати, що ти не схожа ні на песиміста, ні на оптиміста, бо оптиміст радіє тому, який у нас прекрасний світ, а песиміст злиться, тому що оптиміст правий. Ти просто золота серединка. Ось мій номер телефону – +380 ..., якщо ти все-таки наважишся прийти, то набери мене. А взагалі – я тебе просто запрошую завтра в парк. Я впевнений, що ти вмієш гарно усміхатися. 
Доброї ночі тобі…

Він:
	І скажу тобі чесно: я ще ніколи ні з ким так не спілкувався. Перечитуючи наше листування... я би дуже хотів з тобою зустрітися.

P. S. Кілька слів від автора 

По тому таки відбулась ця карколомна зустріч – зустріч двох незнайомих до того людей, яка змінила їхнє життя. Чи дуже? Про це –згодом... 
Волею долі я мала, просто мусила скористатися нагодою. Я керувалася принципом, що краще жалкувати за тим, що сталося, ніж картати себе за те, чим я знехтувала. 
Між парами, на перерві, я набралася звідкись сміливості й рішучості – і мало не ватяними від хвилювання пальцями таки натицяла на мобільнику вказаний номер. Оксамитовий, воістину чоловічий, впевнений голос… криголам… Ми домовились про зустріч у парку, але не в обід, а ввечері, аби не поспішати нікуди після робочого дня. Боже, думала я, я ж не бачила жодного чіткого фото, – як я його впізнаю? Втім, він пообіцяв упізнати мене першим. 
У наелектризованому чеканні минула решта дня: останні пари в універі й пообідні години на роботі, і ось, нарешті, наближається довгоочікуваний вечір… Це ж скільки я днів прожила без побачень?! Моє тодішнє хвилювання можна було цілком порівняти з широкомасштабним цунамі, яке накрило маленький човник моєї свідомості, – я відчувала, що втрачаю останні сили у спробі опанувати себе. Але ж іншою вже не буду, тож маю йти і виглядати якнайкраще… 
Ну от я на місці. Обережно роззираюся, вперто відчуваючи шкірою, що мене вже контролює чийсь погляд. Довкола на лавочках не бачу нікого підходящого на роль мого таємного друга по листуванню. Хоча... Все, його викрито! Отже, отой чоловік у блакитній сорочці, що сам сидить на порожній лавці і, як мені здалося, надто самовпевнено всміхається в мій бік, має чекати саме на мене. Без сумнівів. 
Підходжу. Знайомимося. Звучать перші вимушені фрази. Шкірою бігають тривожні мурахи неспокою: він надто реальний, а ми ж уже чимало знаємо одне про одного. Тільки зараз відчуваю, що між нами мала б непомітно постати стіна бодай легкого сорому й зашарілості… Але ми ж не для того писали такі відчайдушні, зухвалі листи. Бічним зором завважую розстебнуті верхні ґудзики на своїй блузі. Нехай... знає, якою безсоромною стає перевтомлена чеканням сором’язливість. 
Він мені не подобається. Аж занадто багато в ньому «мужчини»: великі волохаті руки, важкий металевий годинник, неголені щоки з триденною щетиною, виразні вилиці, коротко стрижене смолянисте волосся, вже дрібно всіяне сивиною… Блін, ну не подобається мені така зовнішність! Сподіваюсь, що звикну до неї з часом, але не сьогодні.
Він веде наступ своєю розмовою. Це, мабуть, добре, бо я від хвилювання не можу зв’язати й двох слів. Натомість його запитання й розповіді сиплються на мене градом, я розгублена, тому й не знаю, що казати. Час летить. Так і не встигаю отямитись, а вже час розходитися. Ну звісно, він – галантний кавалер, ще й офіцер, і просто зобов’язаний провести дівчину додому. 
Відчуваю, що йому сподобалась, бо він не замовкає ні на мить. Цілує наостанок мою руку, я почуваюся щонайменше королевою і, засліплена й украй спантеличена його харизмою, нарешті йду від нього. Біля дверей гуртожитку озираюся: чомусь точно впевнена, що він озирнеться також. Справді... 

Перше враження від зустрічі ми обіцяли переповісти одне одному через мережу…

Він:
Скажу тобі відверто: вражень, звичайно, багато, але якщо судити про кожне окремо, то, на мій погляд, може вийти трохи зухвало. Деколи враження буває оманливим, а може і зовсім здаватися помилковим. Але лише спілкуючись і пізнаючи людину ти перестаєш бути золотою рибкою. Тією, що мовчки на все дивиться, а за рік чи два – вмирає…
Я дізнався про тебе щось нове, якимось чином побачив і розгледів таке, чого й не сподівався побачити. Але це на краще, добре, коли деякі люди здатні нас іноді здивувати, бо те, що є для нас до кінця не зрозумілим – лише розпалює нашу цікавість… І склався з того всього у мене такий ось віршик:

Ты необычна, умна и скромна,
И можешь улыбкой свести ты с ума,
С лёгкостью можешь задорно общаться,
Умеешь шутить… и улыбаться.
Снаружи ты кажешься вовсе простой.
Я всё написал. Ну а, впрочем, постой!
Хочу вот добавить – про кофе из чашки,
Про шарики яркие, в небе парящие,
Про шум весёлой и смелой толпы,
Про розы охапки и на клумбе цветы...
Про вечер осенний, про запах ночной,
Про киевский ритм… о маршрутке простой,
О шумной компании, о ночном разговоре,
О, может, возникшем невиннейшем споре...
Ну, хватит… Сударыня, если не против
(Я, ясно, настаивать стану без счёта),
Хотел бы продолжить общение с Вами…
…с букетом цветов, зажатых руками…

Він:
Доброго ранку!
Усміхнися, в тебе сьогодні буде гарний день! Не соромся зателефонувати, якщо хочеться, просто я не хочу втрапити невчасно своїм дзвінком і створити тобі якусь неприємну ситуацію. 
Домовилися? 
Ти ще не усміхнулася?

Вона:
Ну ось я нарешті прочитала… Ти вмієш здивувати.
Я теж пишу вірші, але наразі відповім без рим. По-перше, про враження... 
Мені ніколи ще не доводилося спілкуватися з такою гіперактивною людиною, як ти. Чесно – я не встигаю засвоїти потік інформації, це просто «дев’ятий вал» всього-всього-всього… Ти майстер слова. 
Ще ніколи мені не ставили таку кількість різних запитань за хвилину. Так, тепер я розумію, чому ти написав «оте» повідомлення... Тобі дійсно не кожен підійде, маю на увазі людей з низьким рівнем ерудиції. Ти їх просто поглинеш собою. Я за себе, скажімо, теж хвилююся. Ти неймовірний фантазер. 
Що ще додати...? У мене сьогодні дійсно був хороший день, так що ти вгадав.

Він:
	...А може і не тільки «майстер слова» і «фантазер».... Ти ммс налаштуй. Я постараюся написати трохи згодом, але сьогодні обіцяти не буду. 

Жовтень пристрасті

Постійні загадки, багатозначні недомовленості, нахабна самозакоханість і… незмінна увага до мене. Це так приємно. Ми, люди, дуже легко піддаємося впливу всіляких сучасних атрибутів – телефон цілком полонив мене: чекаєш від нього ледь не настрою на весь день. А кількість смс і ммс відраховує й примножує щасливі моменти доби. 
А ввечері можна взагалі відпустити гальма – і просто насолоджуватися своїми переживаннями, близькістю ближнього, блиском його «мисливських» очей, дужістю довгоочікуваних обіймів... 

Він зустрічає мене біля офісу. Звичайно, я затрималась, але поспішаю переключитися на приємне. А далі все йде обертом, згодом і не згадати, – суціль ейфорія. Якісь розмови… Про що? Про мене. Якісь його безконечні історії, над якими я лише сміюсь і вдаю, що дуже уважна. Це осінній вальс – з опадаючого листя, з його слів, з мого довгого волосся. Точка опори – лише наші зустрічні погляди, що шукають відображення одне в одному. Він цілком веде мене. У нього блакитні очі, майже темно-сині від глибокої вересневої прірви неба…
Нічого не думаю, в голові порожньо, безліч вражень теплою хвилею огортають мене – і я просто лечу! Кудись шалено мчить і час. А я – поруч з ним, і хочу, щоб цей політ тривав, бодай ще трохи тривав... 

Ніколи не вважала себе аж такою стрункою й легкою, аж невагомою. Це, певно, від повітряних кульок закоханості всередині, якщо він легко, наче граючись, може підхоплювати мене на руки, кружляти і нести, і не хоче й слухати, коли я вже благаю опустити мене на землю, щоб відчути твердь під ногами. А інколи обійме мене ззаду – і ми йдемо так удвох, дослухаючись, як наші кроки звучать в унісон. Люблю лежати на його колінах і дивитись у небо... Боже, як давно я не підіймала очей до неба, до чарівного спокою його безмежної блакиті! Тільки листя мерехтить і золотиться на сонці… Останнє цьогорічне тепло природи і перша палкість чоловічих рук. Він жартує і грається зі мною, як з кошеням, – досвідчений, мужній легінь, мій герой, і я – колишня полонянка свого ж образу, нарешті звільнена з усіх можливих полонів – Рапунцель… Ще ні з ким не було мені так весело й надійно. Так, він мені не сподобався спочатку, певно, що навмисне його зовнішність насміялася з мене, але тепер я люблю кожну його зморшку, кожну волосинку, вію, брови… всі-всі риси його лиця, мене збуджує геть усе, що здавалося в ньому неправильним.

Наступного вечора знову під офісом, навпроти входу, – його темна постать. Дощить, тому, аби я не змокла, він прийшов із парасолею.
Йдемо парком. Його одяг віддає вологою джинсою, і буденна втома помітна на наших усміхнених обличчях. Сідаємо поруч і між нами на мить виникає дуже дзвінка тиша. Про що зараз думає кожен з нас? 
Густі сутінки. Ми – під кронами дерев. Довкола помічаю знайомі обличчя з гуртожитку, вони мене теж. Тепер точно усі знають, що я – не одна, хоча це нікому не треба. Від першого до п’ятого курсу – всі студенти рано чи пізно демонструють «загалу» свою пару. 
Я знаю, що він хоче мене поцілувати. Я теж цього хочу. Тільки зі мною це було так давно, що починаю сумніватися, чи пам’ятаю, як це робиться. Боюся, чи взагалі вмію це робити правильно й «смачно». Намагаюся пояснити це йому, на що він пропонує мені свої «практичні уроки». Усміхаюся – і погоджуюсь. М. обіймає мене палко, непомітно скорочуючи між нами відстань, просить заплющити очі. М’які чоловічі губи легко торкаються моїх, але кожен наступний їхній рух стає все важчим, глибшим і нестримнішим… Моє серце нестерпно б’є на сполох, наче хоче сказати: тікай від нього, поки не закохалася по вуха, – але я його не чую, бо все тіло терпне від незнаної досі, незрозумілої чуттєвості. Я вже точно знаю одну правду: ніхто більше не зіграє на моєму тілі таку тремтливу й чарівну мелодію осіннього блюзу…
Він такий обережний зі мною, такий ніжний… Але я здогадуюсь, як важко це йому дається, зважаючи на бал (за, щонайменше, шкалою Ріхтера) присутньої між нами пристрасті. Тепер він мені ще ближчий. Тепер кордон неприступності подолано. Тепер можна все... 

Звідси починаються шалені пристрасті, які зазвичай швидко спопеляють двох закоханих і залишають їх голими на морозі. Це – п’янкий ефект любові, після якого несила отямитись… Та й чи треба? У тому й справа: ніхто не хоче самостійно відривати свій заворожений погляд від вузенького вічка яскравого калейдоскопу життя, в якому вперше для себе уздрів усю барвистість щастя. 
Але так буває лише з тими, хто аж занадто віддається своєму новоявленому другу – і втрачає. Себе – в ньому. Так не можна. Спочатку треба людину пізнати і, захоплюючись нею, дарувати їй своє тепло і шарм, – але не згубити божевільно всі свої принципи в ній, не топити себе і свою душу в невідомому «озері надії»... 

Я вже майже вщент наповнила себе солодким, опійним туманом від його привабливості. Щовечора після побачень я йду коридорами гуртожитку, як сліпа, бо ще довго відчуваю себе в його обіймах – ніби в шубі, про яку так давно мріяла. Я йду, зігріта його теплом, і мої щоки, пальці, все моє тіло пам’ятає дотики його любові до мене. Я просто падаю на ліжко – і з заплющеними очима довго моделюю своє нетривке повернення в рай, у якому щойно була, відновлюю з пам’яті тіла пережиті з ним найсолодші відчуття, які згодом увійдуть у мою історію – як символ молодості, цвітіння і… кульмінації моїх багаторічних пошуків романтики. Можу навіть доповнити деякі епізоди, щоб, хай хоч ілюзорно, продовжити у лоскітливому щемі час, коли ми – разом. Як тільки мало насправді відведено нам у житті часу на безпосередні прояви любові, коли ти окрилений кимось, коли твій мозок зайнятий виключно думками про оазу щастя, яку ти так довго, тривожно й відчайдушно шукав, чекав і ось нарешті знайшов… Пізнав на особистому досвіді, що вона є. Вона є! 
Я уявляю знов і знов, як він мене цілує, пригортає, кружляє, тримаючи в обіймах… Я щаслива і не допускаю жодної думки, що може бути інакше – без нього, що я можу втратити це джерело живої води, до якої врешті дісталася моя мандрівна душа, пройшовши пустелю під назвою «Самотність». 
Я більше не хочу пам’ятати все своє минуле життя, бо мені воно тепер видається невимовно безглуздим і пустим, як дзвін. Все, що я мала і чим жила до нашої зустрічі – нищівне абищо. 
Я так непристойно щаслива цієї осені, що почуваюся майже грішною…

Ще один наступний день. М. просить зустрічі на п’ять хвилин перед університетом, на великій перерві. Поспішаю причепуритися, хоча з його появою стали відчутно помітні мої зовнішні переміни на краще. Я й сама бачу, що розквітаю цієї осені. От коли дівчині слід ставати нареченою – коли вона квітне всією собою, а не тільки мереживом весільної сукні.
Йду серед гурту студентів на вулицю. Де ж він? Раптом дзвонить мій мобільний – і він говорить мені, що я вкрай неуважна й навіть не помічаю його постаті за крок від себе! Дійсно, він поряд, просто поряд… Більше нічого не треба.
Кілька ласкавих слів і лукавих усмішок, ох ці постійні інтриги… та вже за мить він виймає з-за спини… букет польових квітів! Він щойно повернувся з риболовлі, їздив до товариша, і от спеціально наполіг на зустрічі – щоб ці квіти, які він сам зібрав, не зів’яли. Квіти для мене…
 Обіймаю його ніжно, дивлюся в очі, легенький вітерець лоскоче нам щоки рідкими косами берізок, які так наївно намагаються сховати наше щастя від чужих очей... Навіки ця картина житиме в моїй пам’яті.
Та всі вже повертаються до аудиторій. Тож і мені час бігти. І йому слід би з’явитися на роботі… Але щó нам до того? Що мені той універ, а йому – начальство? Ми ж так подобаємося одне одному! І, може, саме в ці хвилини проживаємо один з історичних моментів своїх маленьких життів, які нам тільки так і запам’ятаються – короткими кадрами застиглого щастя… Що для нас тепер час? Ми – поза ним… Я вже розумію, що запізнилася на пару, і прийду до аудиторії зі своїм букетом – тепер вся група знатиме, що я не сама, та байдуже: вперше не боюся бути щасливою… 

Я так захопилась безвідповідальною осінньою пристрастю, що цілком, без жодних страховок, довірилася М. і його демонічним чарам, віддала йому свій здоровий глузд без права на повернення. Заповіла... Так, ніби вирішила, що ніщо не може стати між нами. Ми ж бо наче створені одне для одного. Хіба хтось існує ще в світі білому, хто б обіймав мене так ніжно й закохано, так палко цілував у шию, так остаточно зводив мене з розуму? 
Ну хто чи щó могло постати між нами й зруйнувати таку ідилію єднання душ? Зачарований нашим коханням світ не міг би ніколи таке з нами зробити. Зрадник мусив бути хіба що кимось із нас...

Осінній вечірній дощ, як завжди, приходить без попереджень. Місто не встигає сховатись у маршрутки, домівки, метро, магазини і макдональдси. А нам байдуже. Самотній ліхтар. Ми тулимось одне до одного під ледь виступаючим дахом невідомого будинку. Як тепло під його крилами... Жартуємо і непомітно цілуємось, не зважаючи на випадкові тіні перехожих. Їх для нас не існує. Знімаю з себе шовковий шарф, накидаю йому на шию – і притягую його до своїх вуст... Він – мій.

Було ще безліч вечорів, дуже схожих, дуже приємних, в яких я розчинялася беззастережно... Ми довіряли одне одному всі свої найпотаємніші мрії про любов, якої нам обом так не вистачало до цієї осені. Ми нічого не планували – нам було не до цього примітиву. Просто ми не витрачали дорогоцінний спільний час на зайве. На те, що багато людей роблять упродовж усього життя, в якому не мають навіть й одного такого «вечора для двох». Ми залишили наші обов’язки й плани всім іншим, усьому світові довкола нас: нехай плани, принципи і суспільні вимоги та правила самі згодом вирішують, щó їм робити з нами, – а ми цей час проведемо поза реальністю: нап’ємося щастям тільки на двох; затвердимо остаточно знання того, що ми існуємо – ідеальна пара одне для одного; пізнаємо, яке щастя чекає людину в коханні і чому його всі шукають, як квітку папороті в купальську ніч; домовимось без слів, що ніколи не зречемося цих почуттів і не віддамо їх світові, залишимо їх виключно собі, але… порізно, – лише так це буде здійсненно. 
Хіба можуть такі дві незвичайні людини створити звичайну пару, жити, як усі, підкоритися маніпуляціям міста, правилам, які диктує буденна житейська панщина: робота, дозоване й організоване дозвілля, зрештою, інститут сім’ї? … надто завузький діапазон для того, що було між нами… 

Таке романтичне зухвальство й пристрасне нахабство світ ніколи вам не пробачить. Він ніколи не дозволить вам втекти від нав’язаної ним дійсності, з капкана повсякденності. Бо це єдиний спосіб тримати людину та її суть під контролем. Так, саме повсякденний баланс хорошого й поганого – це запорука життя на нашій планеті, що вже кілька мільярдів років, як далеко не рай, де б могла жити вічна любов. Існує тільки стабільний контроль за такими порушниками, як ми, – а ми ж обоє, однозначно, перевищили дозу щастя на окремо взяту духовну одиницю. Тоді як світ диктує: живіть собі як хочете – у віршах, спогадах, романах, фільмах, листах, але не в цій реальності, яка для всіх мусить бути одна й однакова. Без жодних компромісів, як не просіть. Якщо ви зважитесь піти на компроміс із реальністю – ви вб’єте мрію. Або ж, будь ласка, – на вихід! … як Ромео з Джульєттою. Все просто.

Він був військовиком, з відповідними принципами та уявленнями про справжню чоловічу мужність і героїзм. Мені не зовсім те було потрібно, я хотіла дещо іншого: просто жити, просто закохатися – і вперше тієї осені я шукала собі незвичайної романтики – такої, щоб назавжди... Та я зуміла, всупереч власним переконанням, привабити його. Але... 
Напевне, найбільш романтичні й еротичні моменти нашого життя мусять бути також і найкоротшими. Щоб ми не звикали до гарного, щоб не зрослися з думкою, що так і має бути, завжди тільки так і має бути…
Ми мусимо, незважаючи ні на що, зосередитись на буднях. Бо їх більше, вони – цегла життя. А такі вибухові романи – лише поодинокі вікна посеред змурованої сірої стіні. Вікна для можливого виходу із себе, вильоту з дійсності, аби такий політ освіжив буття і штовхнув нас на здійснення маленького подвигу – бути «не собою» на деякий час. 
Далі був хід долі, яка не оцінила цю пару, бо в неї щодо нас усіх – власні плани... 

Листопад прощання

Осінь вистигла, стала байдужою й злою. Вимагала залишити вулиці міста, ховатися по домівках, не чекати від неї на бабине літо… Але ми їй не вірили. Як і раніше, зустрічалися в кінці наших робочих днів, розмовляли, сміялися безтурботно, щиро насолоджувались життям – на той час ми вже навчилася просто бути щасливими. Принаймні, мені здавалося, нібито так буде й надалі… що прийшов час зібрати всі свої колишні забобони, невдачі й образи в один великий мішок та пожбурити той непотріб у відкритий космос на віки вічні, подалі від себе…
Був звичайний вечір, лише трохи захолодний. Накрапав дощ. М. виглядав стомленим і трохи сумним. Усе вже знав і все передбачав. Але – жодного натяку. Наприкінці побачення попросив мою шовкову хустку з шиї: мовляв, вона грітиме йому душу в розлуці, якщо раптом тужитиме за мною. Ми попрощалися і я дивилась йому вслід – щаслива, як завжди. Якісь кілька днів – і знову побачимось, зустрічі після невеличких пауз – найсолодші.
А потім він написав… не так, як я чекала… І враз стало зрозуміло, що мене знову спіткав цей банальний фінал: я залишуся сама... От тільки сценарій вийшов надто драматичним. Вартим читацької уваги, глядацької зали, театральної вистави – і сліз відчаю та захоплення водночас. 
Почалося прощання – затяжне, болісне, пекуче, шалене... Вже без побачень... 

Він:
Ось пишу, як і обіцяв.
У моєму житті все дуже складно. Я живу на вісімнадцятьох квадратах з батьками, в гуртожитку. Останні чотири місяці ми існуємо на мою скромну платню, тому що батькам не платять. Я і так вже маю силу-силенну боргів, про які їм говорити не хочеться, бо зайве хвилювання ні до чого. 
Я збираюся підписати контракт на поїздку до Ліберії. І, швидше за все, так і зроблю: там я зможу і грошей заробити, і, може, хоч трохи навчуся життя... 
Я змовчав, але мінімальний термін контракту – 36 місяців... Ким, яким і як я звідти повернуся, одному Богу відомо. 
Чому такий настрій після поїздки до друга? Тому, що в нього та ж сама проблема, і батьки його в страшному становищі, і брат... Я дуже хвилююся за друзів... А він – близький мені друг. Ось друга причина мого кепського настрою.
Я починаю в тебе закохуватись, ми дорослі люди, і це правда. Але я не хочу псувати твоє життя. Я не беру до уваги свою гордість, а може, я не повернуся... я не хочу просити тебе чекати, не хочу, щоб і ти прив’язувалась, і я. 
Я офіцер. І по честі хочу тобі говорити лише правду. Я не можу обманювати дівчину. Я просто розумію, що можу принести тобі біль, але не хочу цього. Ти така класна, мені страшенно подобаєшся. Як мені добре стає, коли я просто тебе обіймаю, коли ти поруч, просто поруч, і більше нічого не треба... 
Я не хочу бути черговим лицеміром, якими переповнені вулиці.
Я не знаю, щó ти відповіси... Давно хочу розповісти про це, але боявся, соромився. До від’їзду – два місяці. У мене пропозиція: поки що лише листуватися, бо я маю хоч трохи заробити грошей, щоб погасити бодай частину боргу, а на це потрібен час... Який я так безпам’ятно, солодко, незабутньо проводжу з тобою... 
Ти, напевно, вважаєш мене закінченим виродком. Я не знаю, що зараз робити, але щось робити треба... Напиши мені у відповідь... Напиши раціональну пропозицію... Але моя позиція така, щоб ми не закохувалися, просто поки що побули на відстані… 
Не хочу, щоб у тебе через мене трапилася біда... Будь-яка.

Вона:
Здрастуй, М.!
Як уперше... З’явилася думка написати, що от якби повернути все назад ... Але це не правда, нічого не погодилася б змінити. Все було чудово. «Було» – як багато в цьому слові… 
Вдаючись до самообману, хотілося б додати, що це ще не кінець, але ... Не знаю.
Як уперше, шукаю підходящі слова, з однією лише різницею, що сльози рясним дощем...
Ще вчора я відчула, що наближається щось непоправне, а прокинувшись сьогодні вранці зі сльозами на очах – зрозуміла, щó сталося. Ти описав мені весь трагізм твоєї ситуації. І я всією душею намагаюся зрозуміти тебе, адже життя – брудна річ, страшна, фатальна. Реальність – жорстока. Я знаю. Попри всю романтичність наших зустрічей. Але в цьому житті, щоб не робити нікому боляче, – втеча від дорогих нам людей – не вихід. Ми живемо один раз. І, звичайно, можна безконечно підбирати варіанти дій задля порядних вчинків, але бодай би не оступитися...
Я не впізнаю себе. Свого часу я жорстоко помилилася – і вважала, що мені більше вже нічого не хочеться од цього світу. Але ТИ... Що ж ти накоїв? 
Сьогодні в мене День Сліз. По дорозі на роботу (всюди ти, в кожному наступному кроці по вулиці), в офісі (ми ж познайомилися в моєму ноутбуці), на всіх трьох парах (де смс – кілометрами) – безконечно – СЛЬОЗИ. Мої безпритульні сльози... 
Минуло так мало часу, щоб робити такі серйозні заяви, але – я б тебе нікому не віддала. Я знайшла тебе, я тебе вигадала... і втрачаю. Як же ми трагічно прекрасні, чи не так? Життя не шкода, М., усе добре... 
Ти мені потрібен – як жива людина, як мій останній острів, де я зможу забути про те, як страшно, як безглуздо жити!..
Вирішувати – тобі. Не думай, що тільки в тебе все так складно, може бути й гірше. 
Хто мені говорив, що в людини найдорожче? Часом, не ти? От коли самé життя відібрати – тільки тоді ти не зможеш жити, в принципі… Я сумую за тобою, і не відпускаю. 
Тільки, якщо ти сам... не... викреслиш... мене.

Вона:
Привіт, М.
Мені дуже незручно нав’язувати тобі мою жалюгідну сповідь, тим більше, навряд чи мої листи допоможуть тобі швидше й безболісніше забути все... Дуже невчасно і безглуздо... Але я перечитала ще раз твоє повідомлення – і думаю, що ти не проти листування. 
Можливо, я й не отримаю відповіді, але дозволь мені хоча б виговоритися. Тим більше, що ТИ і є той самий єдиний чоловік, до якого я можу звертатися зі своєю нестерпною скорботою... Бо ТИ – її причина.
 Сьогодні на вулиці непроглядний туман, як у зловісному сні. Дощить вже другий день. Це я за тобою сумую... В жодному разі не намагаюся повернути тебе в реальне своє життя, тому що поважаю твій вибір, твій радикалізм, про який здогадувалася ще на початку нашого віртуального знайомства. Пишу тобі з надією, що так мені стане легше. 
На вихідні хочу додому, мої сили вичерпано, хочу зцілитися енергією батьківщини. Боюся тільки знову засмутитися, коли йтиму з тієї платформи, де мені потепліло одного разу в душі, де ти мене вперше обійняв… 
Я не вірю, що ти менше мого сумуєш за тим часом. Просто ти сильніший. Так від природи. Після тяжкого робочого дня – я все одно з тобою. Тепер розумію, чому мені снилося, що я розбила свій телефон. У ньому більше немає тебе. А цю ніч прокинулася від сигналу про прихід твоєї смс. Але то наснилося...
 Пустопорожність. І ти правий: мобільний – дуже інтимна річ. Отак простіше – суцільний текст, лист у нескінченність, лист у невідомість, лист у порожнечу... Я би душу, певне, віддала за твою відповідь. Та не вимагаю. Дивно: ти просив мене написати раціональну пропозицію, але навіщо? 
Ти ж відкидаєш геть усе. Ти вирішив так.

Вона:
Привіт, М.!
Спеціально прийшла на роботу, щоб написати тобі. Скоро бігти на пару. Не працюється мені поки що. Ти знаєш, це дійсно неможливо – маю на увазі смс: сьогодні ти мені відповів з ввічливості, але я, звісно, тим не вдовольнилася. 
Ти правий: до чого ці сльози, переживання? У мене, між іншим, уже третій день життя без тебе, так що не варто тримати ілюзію, що ти передумаєш, повернеш мене, і все буде, як ми мріяли. Вже третій день... Сьогодні легше. 
Я навіть гарна сьогодні, підфарбувала очі, а прочитала твою смс – туш розмазалася. Знову нафарбувалася, і ось – із тобою. Якщо ти погодився листуватися тут, так пиши! 
Чекаю відповіді, проте це вже ні до чого нас не зобов’язує.

Він:
	...так, твоя правда, це ні до чого нас не зобов’язує. У мене все як раніше. Тільки важче трохи. Запарився зі службою. 
Ну... але чому бути, того не минути. 
Сорі, повинен бігти, скоро додому.

Вона:
Привіт, М.
Бачу тебе в ефірі... З глузду з’їхати – не дотягнутися. 
Я на роботі ще. Вже легше, вже легше... 
Сьогодні здала вдало деякі контрольні в універі, і на роботі налагодилось... Мені так тебе не вистачає, сильно-сильно. Тепер я розумію, чому в останній вечір ти просив мене нічого зайвого не фантазувати, а тільки зігріватися теплом чашки гарячої кави – уявляючи, що це ти грієш мене... Добре, що ти мені нічого не сказав, навіть не натякнув, а просто подарував ще один вечір з тобою. Дякую… Але як ти міг дивитись на мене, цілувати, обіймати – і знати точно, що це – востаннє, що ти покинеш мене назавжди того ж вечора?!
Ти знав. А я ні за що б не подумала. І добре. Нехай ти ніколи не побачиш моїх сліз. Мою слабкість. Мою невимовну потребу в тобі зараз. Не побачиш.
Тільки ось того вечора, схиливши голову тобі на плече, якось я відчула страшну річ: що ні на мить не уявляю нашого майбутнього; мабуть, інтуїція підказувала, що в нас не буде нічого попереду. Туман. Як уві сні. І все одно... Не забуду тебе. Ще не забуду. 
Ти вибач мені, нехай я дурна, бо ж – просто жінка, але не бачу об’єктивних причин для нашого розставання... Убий мене, не бачу! Та... Поважаю твоє рішення. Не знаю, щó це в тебе – фанатизм, упертість, бажання самозабуття, моторошна необхідність, безваріантність? ЩО? Що тебе змушує робити так боляче всім, кому ти потрібен тут, і, що зовсім неприродно, - самому собі? 
Чому тобі так байдуже твоє ж щастя, твоє життя і здоров’я? Що тебе пригнічує ТАК СИЛЬНО, щоб відмовитись від усього, що в тебе вже є?! Я б тебе убила за це все, що встигла в останні дні пережити, за те, що ти вигадав! Так що не трапляйся мені на дорозі! 
Як же мені не вистачає твоєї турботи... Тисяча чортів....

Вона:
Доброго часу доби, М.!
Не знаю, коли ж ти нарешті мене прочитаєш, але не можу не написати... На сьогодні роботу закінчила, тому – до тебе. 
Як ти без мене? Я – так собі, незрозуміло.
Ось поспішаю на вокзал, хочу квитки купити додому. А ти мені сьогодні наснився… Такий, ще мій... 
Дізнатися б, що ти відчуваєш. Попри свою скромність, не сумніваюсь у щирості всього, що було між нами. Ти якось писав, що не знаєш, щó я про тебе нині думаю... Те ж саме, що й раніше. Та не розумію, все одно не розумію тебе. І не знаю, що мені робити, коли я хочу до тебе... 
Ти хотів би знати, про що я пишу в щоденнику? Ти все це бачиш. Тепер він в електронному вигляді, в режимі постійного звернення до тебе... 
Так холодно стало. Дійсно, нам не вистачило б тепла, щоб зігріти одне одного. Я втрачаю людей. Чекаю, коли я стану жінкою, яка може прив’язати до себе, щоб з нею хотілося залишитися! А в мені стільки вільної ніжності, сил, бажання, пориву!!! 
Кому дарувати затишок дому, відданість, турботу? Кому?! Не запитую... Існуємо далі – не можна зупинятися, не можна припиняти мріяти, не можна здаватися... Не можна. 
Ні, ти знаєш, можна було б, ще й як можна, спокійно це пережити – і все. Але ТИ... Де мені знайти те, що я бачила в тобі? І я сумую за очима твоїми світлими. Втомилася. 
Тримайся, я подумки майже постійно з тобою. Не вішай носа! І пиши мені. Все, що хочеш і не хочеш. Це ж просто так. 
У порожнечу...

Він:
Є одна річ, про яку ти не знаєш. 
Попереджаю відразу – це моє останнє повідомлення... 
Я вже був там... Повернувся живий-здоровий, як бачила, але то було всього на три місяці. Тепер – мінімум тридцять шість... Я знаю, щó там і як. 
У мене була дівчина, яка погодилася мене чекати. Вона знала, що лише три місяці, тому я особливо не хвилювався... Але через ті кляті три місяці я приїхав на похорон людини, яку шалено любив... Могло би бути навіть весілля. Але вона покінчила з собою, а знаєш чому? А тому, що до частини прийшла помилково телеграма, що літак, яким ми поверталися назад в Україну, розстріляли на злітній смузі. Та й затримався я тоді на два тижні, не було пального. 
Там немає зв’язку, там я в чорній дірі. Мама не знала, де я і що, тому з нею все о’k. А дівчина... я її дуже любив. Загинула... Напилася, сіла за кермо і на дурній швидкості розбилася... Труна була закритою, на м’ясо у вигляді фаршу дивитися не хотілося нікому... 
Того дня я поклявся сам собі, що якщо раптом мене доля відправить туди знов, – я нікого не залишу за собою, жодної душі. Ніхто мене не буде чекати! НІХТО !!!!!!!! З цієї причини все отак.
 Не чекай листа, не чекай мене, забудь усе, що було, так, боляче, але ще не все зіпсовано остаточно, забудь, засни, прокинься – й усміхнися, і ту усмішку я побачу десь там... Вона зігріє мене сонцем... Але мене немає, я не прийду більше до твого вікна... 
Я йду, раз і назавжди... більше мене не буде. Жорстоко, та тільки так я зможу забути те, що було між нами, що тепер волею й неволею доводиться припинити. Я пішов. Не плач... 
Усміхнися – і вір у те, що він поруч, не я, а він, який хоче бути з тобою. Я відчуваю це... Цей чоловік тільки й чекає, що ти на нього подивишся... Не зациклюйся на мені... 
Два місяці – не строк... Тому все правильно... Цілувати на прощання і обіймати не стану... я пішов... пішов і все. Прости за все, що накоїв, але так судилося. 
Прости, прости дурного... не сперечайся, це так... Прости...

Вона:
Дочекайся вечора, зараз не можу відповісти цілком, тому що голова просто обертом від прочитаного, я хочу ввечері, коли залишуся одна, написати тобі мого останнього листа. Хочу, щоб ти теж прочитав і мої слова. Відчуваю необхідність виговоритися востаннє...

Вона:
Здрастуй, М.!
Здрастуй, можливо, востаннє в усьому сущому нашому житті… 
Я дуже сподіваюся, що ти прочитаєш цей лист, почуєш божевільний крик моєї душі, яка так оплакує наше небажане розставання… 
Ми були знайомі досить мало часу, але говорити хочу нескінченно – мені вистачить слів… 
Не дивлячись ні на що, ми спробували. Бути разом. 
Час – жалюгідна умовність, якою я не вимірюю силу почуттів, пізнаних із тобою. Це навіки в мені залишиться. Навіть постфактум це існує, це наше. Ніхто і ніщо не змінить те, що сталося між нами. Ти відкрив мене, відкрив для себе, для зовнішнього світу, який я так не хотіла бачити крізь призму своєї самотності... Але ти... Ти змінив мене. І я тобі вдячна за все. Все було просто чарівно... 
Короткий роман, який залишив мені теплі спогади на все подальше життя.
Я не могла навіть уявити, що в моєму світі промайне такий сильний чоловік. Яскравим метеором. Згадуючи тебе, навіть не подумаю ніколи скаржитися на своє життя. Ти зарядив мене такою безмежною силою болю, який тільки може осягнути людина. Ця сила, неймовірно, але програмує мене на зворотний напрямок – з чіткою установкою ЖИТИ ВСУПЕРЕЧ. 
Минуло кілька днів після нашого розставання, і мені вже значно легше, адже досвід самотності ціною двох з половиною років сильніший за досвід бути щасливою упродовж кількох місяців... Тому, безумовно, – можу. 
Я не за себе ллю сльози. Мені так сильно хочеться знати, що в тебе буде все о’к, але я, мабуть, про це ніколи не дізнаюся, а значить – залишиться пустопорожнє мовчання, безвість, сліпа безнадія. 
Ти кажеш – «я пішов». Зрозумій, що я буду підсвідомо поруч, де б ти не був. Бери мене з собою, як душу, що вірить тобі, як бойову подругу, якою я навчуся бути тільки для тебе, як поклик, що лунає з далини, з усіх земних просторово-часових континуумів. Я і є континуум, який зберігає інформацію про тебе, – тобто нескінченність. 
Коли-небудь я напишу книгу. Це моя таємна мрія. Я зроблю так, бо обіцяю це тобі нині. Ти дав мені сили. І ти будеш у ній. Я просто хочу витримати цю історію в собі, як коштовне вино.
 Знати б більше про тебе... Але мені наказано знати про тебе рівно стільки, скільки я знаю, отже цього достатньо. 
Напевно, єдина можливість дізнатися, як тобі ведеться, це – оте дерево в парку, про яке ти говорив, що посадив його сам. Тільки не рубай, не викреслюй себе безслідно, – все одно не вийде, поки я є. Можливо, це так безглуздо і безнадійно, але якщо дуже захотіти... 
Я посилаю гігабайт інформації в космос – запит на те, щоб... Ні, не мрію. Все залежить від... Втім, не знаю. Просто хочу сказати, що мої руки, очі, думки поки що – поруч. І я не боюся цих слів. Якщо ти встиг помітити, я вмію цінувати і віддавати... 
Я відповідально буду вірити в нашу зустріч, наплювати, в яких ролях одне для одного ми будемо... Я тебе не чекаю – я в тебе вірю. 
В кожному разі – мені не буде байдужою твоя доля.

Вона:
Я буду, буду, буду вірити в тебе, десь, із кимось, якось... Ти залишаєш мене (і я вражена твоєю силою волі!!!), але я ... є. Це не порожні слова. Просто я кажу їх уперше. І вони не сказані, вони написані, а ти ж знаєш: рукописи не горять. 
Час розлучатися. В жодному разі – НЕ прощатися. Тому... Привіт, М., здрастуй...

P. S. Від автора 

Багато днів по тому, прожитих дуже мужньо й гідно, з упевненістю в конче необхідній місії, яка полягала в спробі забути М., я зрозуміла, що не витримую… і написала йому ще раз. Цього разу таки справді – востаннє. Без надії навіть на те, що він читатиме мого листа. 

Вона:
Навіщо це все трапилося?! Якби ти не наполягав на дзвінках, на спілкуванні, на зустрічах, якби ти не запропонував тоді мені стати твоєю... було би краще. 
Такої прекрасної осені у мене давно вже не було. Коли б не сказати, що взагалі ніколи. Я повірила. Розумієш? Я повірила! Коли ти написав: «хтось у мене вже є, бо немає тієї порожнечі ...», я відчула те ж саме. Та ба... надурила саму себе. Ні, ти мене не кинув, ти все мені пояснив... Просто це – в будь-якому ракурсі, з різних точок зору, об’єктивно чи суб’єктивно, вздовж чи впоперек – однаково. Ти – ОДИН! 
Оk, не звикати. Та я тобі – повірила! Я зарікалася нікого до себе не підпускати, і... Просто дурна! Краще б жила собі далі без цього... божевілля. Нема відповіді. Я бачила в тобі – надійність. Ще б пак! Навіщо я тобі потрібна була? Ми відповідальні за тих, кого приручили... Читав же, я знаю, «Маленького принца». Ти опанував мистецтво садизму, з нічого ти робиш біль! Бувають такі моменти (поза роботою, яка нон-стоп, поза навчанням – спасибі, сесія!), коли я так сильно сумую за тобою, як собака... Я хворію НА ТЕБЕ.

…Це революція. Він більше не зі мною. Зараз писати про нього – найтяжче. Зазвичай коли події минають і зникають з поля зору, розповідати про них легше. А тут – усе навпаки. Він і досі зі мною. Оселився, з мого дозволу, в моєму світі і тінню прив’язаний до кожного мого кроку. Щó б не робила – усе з ним. Навмисне намагаюся відволікти себе, але даремно... Він, його образ, постійно виринають з підсвідомості – і стає дуже боляче, дуже відчутно, що ти позбавлений конче необхідного тобі щастя, без якого навіть дихати важко! 

Я так сумую. Це немилосердна туга. В’язкий біль волочить мене крізь листопадові чорні ночі – як свого раба у кайданах. Знати б хоча, що він просто залишиться живим і проживе до найглибшої старості. Не знаю, нащо мені це тепер потрібно. 
Ми ж не знаємо, скільки нам відміряно. Страшно всім. Абсолютно всім страшно. Але треба жити – до упору, до останнього «клац»... 
Якби це було мені по силі, я б зупинила його. 
Нині я сказала собі: більше зустрічі не буде, ми – в різних країнах. Навіть якщо це умовно, навіть якщо це неправда... Для мене мусить бути так. 
Збираю слова підтримки та заспокоєння – від усіх, утаємничених у мій розпач. Я зараз усім вдячна, за все підряд... Вдячна навіть, що відчуваю цей біль... Отже, я жива людина! 
Як ця самотність мене... дістала. Вічна якась самотність. Бездумна. Мовчазна. Вірна. 
Не маю внутрішнього спокою. Існую тільки зовнішньо, що вкрай виснажує. Проте, коли ти дрейфуєш навзнак рікою буття, отакий-ось сплін – це куди краще, ніж цілковита втрата здорового глузду. Головне – не думати надто ревно про все це... 
Пам’ять, на жаль, ніхто не може відмінити. І чим дужче ти її терпиш у собі, толеруєш їй, перемотуєш по триста разів плівку назад, – тим сильніше вона штовхає в груди тебе байдужим маятником. І я знову згадую… Свідомість зраджує дійсності – і відпускає мене знову постояти над прірвою минулого, звідки бодай би не зірватися…
Але, слава Богу, людина живе й майбутнім. І саме очікування прийдешнього добра чи радості дає нам силу жити. Просто жити. Як завжди. А я це вмію: розбудовувати нові перспективи з руїн, реставрувати своє ще донедавна прекрасне життя, знищене в одну мить… Доведеться імпровізувати, шукати альтернативу, вдаватися до сублімації, абстрагуватися… Бо все спонтанне – найкраще... 
Важко. Але, нічого, якось воно буде. Людина така істота, що може все пережити. І забути… Ось я вже й забуваю. А завтра буде ще легше... 

Це нестерпно. 
Була вдома. Їду знову до столиці. 
Мучуся. Ми попрощалися рівно сім днів тому. Жорстокий тиждень був. Слава Богу, скінчився. Отже, як усе минає, так і це – мине.
Але треба постаратися. Він і так уже допоміг мені – обірвав усі ниточки зв’язку і спалив усі сім мостів, якими обіцяв провести мене в інше життя. 
У мені йдуть дощі печалі. Але вони колись обов’язково припиняться. Можливо, коли скінчиться ця осінь, її зцілить тихий, легкий сніг забуття. 
Можливо, так само швидко, як мине ще один тиждень, закінчаться всі ці холодні ночі, які всю мене... навиворіт. 
Час іде, він не зупинявся. Це я нині нерухома матеріальна точка, стовп і… орієнтир – для інших, аби вони вчасно визначали граничну швидкість свого відриву від реальності.
«Давай убьём любовь, не привыкай ко мне...», – фрагмент із пісні гурту «Агата Крісті» крутиться в голові, як вирок нашим стосункам, як підказка самої причини їх розірвання. Але… ніхто нікого не любив. 

У країні оголосили карантин, і кожен уклався на свою індивідуальну поличку. Я вдома. На три тижні. Колесо часу – стоп! Вивих подій. Випадання в космос…
Що робити? Я не вмію нічого не робити! 
Знову згадувати своє життя? Терзати себе запитаннями: хто ми – люди, клони, роботи, машини, бездушні шахові фігурки, безперебійні джерела енергії для світу? чиї ми? хто керує нами?.. 

Він поки що не поїхав, я це відчуваю. Але його доля розвивається все одно вже без мене. Ні, він не повернеться. Думаю, в нього вже все в нормі. 
Він казав: «Ми все пізнаємо в порівнянні, навіть біль». Довго думала над цією фразою, ніяк не могла зрозуміти – до чого він її мені говорив. Тепер дійшло: нині я можу додати його до своєї колекції колишніх бойфрендів та порівнювати з іншими експонатами, представленими в історичній залі моїх розірваних стосунків. Можна також за уявною шкалою болю порівняти розпач, відчутий мною кілька останніх тижнів, з тим пекучим почуттям розлуки, яке вже колись давно «мало місце» в моєму житті. Ми дійсно порівнюємо всіх, усе і з усіма. Це безсумнівно. І це – найчастіша і найжорстокіша помилка, яка нас переслідує і псує наше сприйняття нового. Ось чому після закінчення певних стосунків усім конче потрібен час перед початком нових. Щоб не порівнювати, а забути минуле… Забути б також його надмірний пафос, красномовство, натхненне ставлення до мене – як до королеви. Аж я спочатку мала намір сприймати всі його компліменти поверхнево й дещо цинічно, та згодом – закохалася безтямно у кожну промовлену до мене пестливу фразу… 

Мене завжди дивувала моя здатність детально фільмувати пам’яттю певні миті, які хочу зберегти. Тепер, у порожній глядацькій залі, я маю змогу переглянути цю стрічку, створену для себе ж. 
Цієї осені, після його зникнення, щось у мені зламалось надовго. Захотілося начхати на себе. На вулиці мерзенна погода – природа не владна вигнати з себе осінь, я – теж; вона не може повернути нам тепло, яке ще було два дні тому, і я теж замерзаю… Все стало shit… Як-то кажуть, «shit happens»: все – проти тебе: він кинув, він забув, він зник, він пішов, він тебе не любить зовсім і чудово житиме без тебе! Де ж знайти хоч одну краплину любові до себе, коли правда життя торочить тобі таке?!
 Я сиджу в порожній кінозалі власної душі. Монотонно шурхотить плівка, чиркаючи по колу обірваним кінцем; позаторішній пил у промені прожектора світлячками осідає на мої плечі, які дрібно тремтять від плачу – тихого й задушливого, з-під 3D-окулярів течуть сльози – концентрований ефірний біль… 
Мабуть, мій найкращий фільм… 

Я довго-довго пам’ятатиму тебе, навіть не знаю, навіщо… Ну, хоча б тому, що хочу мати таку lovestory в архіві своєї пам’яті – бо ж усе в ній було ідеальним… 
Ти був ідеальним. Я сама таким тебе зробила. Я згадуватиму тебе кожної осені. А якщо мене десь згадуватимеш і ти – це означатиме одне: ми вічні, ми зробили все правильно, ми здатні любити і відчувати. 
Я віддам своє серце іншому чоловікові, але ти залишишся моїм найсолодшим спогадом, бо так багато речей мені вперше відкрив саме ти… Тепер я знаю, як можна любити жінку і як зробити її щасливою. Тепер я пам’ятатиму все своє життя, яке щастя дарує любов, як це – коли постійно цікаво й радісно з кимось і як високо можна злетіти над своєю ж головою, коли на тебе хтось так дивиться, як дивився ти… 
Згодом я обов’язково зрозумію, чому ти пішов у ту холодну жовтневу ніч, віддавши мене назавжди всій решті мого життя, в якій більше ніколи не буде тебе. Я прийму це колись… але зараз ще не хочу… Не хочу. Побуду з тобою ще трохи… ти навіть не знатимеш…

Що ж сталося за цю осінь зі мною? Мені здається, що до М. я ніколи не наближалася так впритул до того образу мужчини, який був затребуваний моїм розумінням «чоловіка для себе». Але нещодавно почула фразу, яка мене дуже вразила: «Дякуйте людині, яка покинула вас, бо вона сама дала вам зрозуміти, що на неї не можна було розраховувати». Все ж я маю віддати М. належне! 
Але щонайменше приємно було зустріти його на життєвому шляху. 
І повчально. 
Я вже дуже спокійно його згадую нині. Але все одно згадую... 

Неймовірна це річ – відчувати. Це притаманне кожному, але за природою своєю – індивідуальне. Кожен відчуває сам свої емоції та пережиті події, в однині, тільки так, як може тільки він. Ми не годні ні дати відчути власне почуття комусь іншому, ні віддати його зовсім, ні поділитися ним, ні відірвати від себе. Навіть найдетальніше розповівши про свої почуття, ми можемо лише сподіватись, що нас зрозуміють тільки приблизно – порівнявши з власним досвідом, наскільки б великим чи малим він не був. Тобто ми завжди апелюємо до схожих почуттів іншої людини, якщо вона встигла спізнати щось подібне у своєму житті. Спрагло дивимось їй у вічі з надією на розуміння, хочемо бути не самотніми у своїх надмірних емоціях, які нам не під силу ховати в собі. Але, зрештою, це чудово, що така примха людської природи, як сила почуттів – то лише наша власність. Наш багаж і наш хрест. Наша, сказати б, глибина, сенс життя.

Доля

На вулиці дивовижна листопадова погода. Наче природа розуміє, що вмирає до весни, – і віддає нам останнє, що в неї є: прощальні дощі, омертвіле листя, змішане із землею, і вітер радикальних перемін. Як відомо, вітер північний. Осінній спектакль…
Якщо ти насмілишся дочекатися приходу ночі, ти багато чого захочеш сказати, але скоротиш усе до мінімуму…Тому що неможливо вимовити душу. 
…Удома, за своїм письмовим столом, я проводжаю ці незаплановані канікули, які зупинили час на період карантину. Не вистачає тільки пляшечки цьогорічного вина, свічок, зручного глибокого крісла, запашної, розім’ятої в пальцях сигарети... Тоді б ми з осінню були на «ти». І все б стало прозорим і зрозумілим без зайвих слів…
З домашнього побутування та спокою мене різко виштовхує відрядження – і я кидаюся в нього, як у вир. Щоб обірвати це звикання до домівки. Тільки вигнавши себе звідси, можна спробувати жити і будувати щось нове. І не ховатися за безвідповідальністю, яка нічого не рятує і не пропонує... 
«Новая встреча – лучшее средство от одиночества…». Авжеж, класики стверджували це задовго до нас. 
А згадувати – це ж так... важливо. І людяно. Це означає: ми живі, ми здатні відчувати, ми вміємо терпіти біль, та все одно радіємо життю і, здійснюючи давні марення, відпускаємо їх, як птахів із кліток... А потім ми залишаємося самі – в порожній клітці пам’яті. Проводжаємо поглядом останній видимий помах крил нашої мрії…
Може, і ми – чиясь мрія.
Я їду на іспит останнім місяцем цього врожайного на події року. 
Можливо, даремно я так рано, по свіжих слідах, на ще не зрощеному любовному шрамі, почала свій новий «телефонний роман», якщо в моїй голові б’ється тільки одна-єдина думка: де мій втрачений час? Куди вивітрився той опій, який ще зовсім недавно врятував мене від самоти й декадансу?.. А може, саме ця зустріч – доленосна, призначена для порятунку безнадійної мене? 
Так, у мене хтось є. Мій ангел-охоронець. З ним, як із дивом, я ще не стрічалася в реальному житті. Спілкуємося лише телефоном та в мережі. М. виявився пророком, і спасибі йому, що передрік мені мужчину, який справді мене чекає і якому потрібна наша зустріч і дружба. 

«Альстромерія символізує силу і слабкість жіночого характеру. Букет з альстромерій дарують активним товариським дівчатам, які багато чого досягли в житті або в них грандіозні плани...» – це спеціальний витяг з Інтернету про квіти, з яких почалася моя нова доля.

О 15.30 я чекаю в призначеному місці. Він спізнюється вже на дві хвилини. Озираюся – і бачу пишний букет перуанських лілій, а за ними – дуже вродливого чоловіка. Розпливаюсь у зашарілій усмішці і кажу «Дякую», приймаючи найнесподіваніший і найбільший букет квітів у своєму житті. Господи, це ж перший букет, який мені вручають на першому ж побаченні… Чомусь я геть забула «золоте правило» справжнього мужчини – дарувати дівчині при зустрічі квіти. Згодом цю галантність я зарахую в почесний ряд причин, чому я в нього... чому я за нього... чому я стану його...
 Мені здається, я ще не зустрічала такого привабливого, доглянутого й акуратного мужчину: гладенько поголене обличчя, напрасовані брюки, блискучі туфлі, строге чорне пальто... Напевне, вперше для себе я нічого не планую, не утверджую, не спитавшись, на роль кавалера, не навішую ярликів, не вигадую ідилію… 
Просто, вийшовши зі стану прострації, хочу жити в цю саму мить. Просто таємно радію, що сьогодні ми пройдемося центральною вулицею міста разом. Не самі, поодинці, не як колишні відлюдники, поглинуті лише собою, роботою й обов’язковим добуванням хліба на завтрашній день. 
Такі горді. Ще вільні. Незалежні. Двоє сильних молодих людей, яким для абсолютного щастя просто не вистачало... одне одного.
Боюся поспішати. Боюся спізнитися. Боюся втратити. Вже боюся. Іноді не можу відірвати від нього очей. Відчуваю його хвилювання… І звикаю.
 Я раніше неправду написала. Ні, я ніколи не забуду, як було мені колись двадцять один. І що той рік життя подарував мені надзвичайно багато прекрасних почуттів і емоцій, виховав у мені терпіння, довів, що, перш ніж ти прийдеш до чогось ліпшого, варто й погане на собі відчути. Тільки тоді маєш право стверджувати, що подорослішала…

Далі буде… 

Тепер мені двадцять два. Так, я вже не така, як раніше. Календар відраховує нам дні, але насправді досвід керує нашим духовним ступенем пізнання й розуміння життя.
Учора в черговий раз зустрілася зі своїм новим другом. Тепер я точно знаю: він прийшов нарешті… На мій життєдайний вогонь, який я, попри все, зуміла зберегти тільки для нього. 
Мені не важливо, з ким була я, з ким був він. Але я точно знаю, чого хочу. Хочу, щоб ми більше не хворіли ні душею, ні тілом, щоб більше не думали про те, з ким бути, а твердо знали, хто істинно «наш». Хочу разом з ним забути про свої невдачі і стерти в його пам’яті жінок, які були до мене. 
Я хочу побудувати з ним свою american dream. 

Як не дивно, але М. таки нагадав про себе… Телефонував мені з невідомого номера, тридцять першого грудня, відразу ж після мого дня народження. Ні, він не збирався мене привітати, бо ж привиди з минулого так не роблять. Я гостювала тоді вдома, тож не мала ні найменшого шансу з’явитися в Києві, де був він. То й на краще: хто ж бо знає, що б я устругнула в стресовому стані? Раптом зірвалася б з місця – і стрімголов полетіла назустріч фантому з минулому? Він казав, що прийшов до тієї ж лавочки у старому парку, де ми вперше побачилися. Довкола передноворічні клопоти, місто пульсує у веселому передчутті свята, всі розійшлися по домівках, до своїх сімей чи котів, а він, мовляв, сам-один у засніженому безлюдному парку, згадує мене… Я не поклала гордовито слухавку, не виказувала йому свою образу, я дійсно була рада чути його голос знову… Тільки знала, твердо знала про себе, що не повернуся. Ніколи. Життя знову поставило мене на традиційному розпутті: кого ж ти таки обереш? Я не вагалася ні хвилини. Бо давно вже впевнилась на власному досвіді: всі вони обов’язково повертаються. Коли це вже не потрібно. 
Я перехворіла ним. І вже маю імунітет. Тепер я також твердо знаю, чого не хочу. Не хочу М. у своєму житті. Буду пам’ятати його в найкращих барвах. Але мені геть не потрібні ні його освідчення, ні покаяння. Хай усе залишається в минулому. У жахливому, пекельному минулому, в яке перетворився наш тодішній прекрасний осінній роман.
Занадто пізно. 
Щó б не сталося – я піду далі. І не зупинюся, аби ненароком не задивитися в його очі. Мені стало начхати. Тому що було дуже боляче. 
Я віддам своє серце іншому чоловікові. Він уже зі мною. І ніколи його не зраджу, щоб не чинити близькій людині такої непоправної шкоди, якої зазнала я одного разу від М. От і все. 

Новий рік. Час загадувати бажання, яке неодмінно мусить здійснитися. І я собі намріяла: бути з тим, до кого мене привели всі ці дороги з перепонами, сотні шляхів, ліхтарних стовпів, вечірніх вокзалів, холодних вагонів, тисячі рукописів, молитов, листів у майбутнє, двадцять п’ять пар взуття – зимового й літнього... Все, що було досі, стало виправданим. Тому що ми зустрілися. 

Ця книга вже близька до логічного завершення. Все те, чого в ній нема, я хочу залишити тільки собі. Те ж, що закарбовано на папері, –вважайте за мій шлях, який мені довелося подолати в пошуках кохання і, водночас, у довгій пригодницькій експедиції, метою якої було пізнання самої себе і примирення з власними особливостями. Останні аж ніяк не є фактором відчуження від тебе інших – вони лише відрізняють тебе від загалу. Бо ти, кожен ти, – унікальний. І навіть той на перший погляд непривабливий «загал» – це лише зібрання окремих талантів, неповторних доль та унікальних особистостей. Не зайвих, не колишніх, не старих і не примарних – просто інших і різних. 
І, нарешті, цією відвертою і щирою розповіддю про одну з них, тобто про себе, я сподіваюся заперечити те закомпостоване уявлення кожної несміливої маленької людини, що їй не стане місця там, де вона хоче, що коханій людині не вистачить часу приділити їй свою увагу, забракне відваги провести з нею все життя, чи… бодай пояснити, не відводячи погляду, чому їхнім стосункам настав кінець… Лише натякніть, що можете трохи посунутись у власному просторі комфорту – і ваше оточення витіснить вас звідти назавжди. В нікуди. Тож годі жертв! Все одно ніколи не знаєш, який шлях був би кращим для тебе: можливо, дистанціювавшись від одних подій – потрапиш в інші, куди тебе смачно засмокче центрифуга Всесвіту, а там, дивись, ти і знайдеш свій сенс, долю та призначення.

І насамкінець. Нині я живу в хеппі енді. Разом зі своїм «плюс один». З ним я відчуваю себе єдиною, незамінною ніким у світі, завжди на своєму першому місці, у просторі й часі, відведеному виключно для мене… І нарешті відзначеною на карті людських історій.
Якщо ми комусь потрібні – ми вічні.
