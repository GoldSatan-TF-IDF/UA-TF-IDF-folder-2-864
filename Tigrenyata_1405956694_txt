Тигренята
Савченко Віктор


 
Тільки зараз доктор Крюбел помітив, що телекамеру встановлено в лікарні — скляні шафи з медикаментами, стетоскоп на столі та й сама жінка в білому міні-халаті,— мабуть, лікарка.
 Крізь прочинені двері санітарка вкотила столик, на якому в пелюшках лежав рухливий клубочок. Лікарка взяла його на руки. На її долонях заворушилася істота що тільки голівкою нагадувала дитину. На місці рук і ніг ворушилися рожеві кукси.
 Лікарка заговорила:
 — Мати цієї дитини була найщасливішою жінкою в світі,— вона назвала ім’я відомої кіноактриси.— Але в тривожні дні своєї першої вагітності вживала талідомід. Запам’ятайте, шановні телеглядачі, талідомід! Зграя бездушних фармацевтів, що створила цю отруту, не дуже клопоталась про наслідки. Ті людці гендлювали своїм чорним крамом, спекулюючи на тому, що вживання його полегшує стан вагітності..
 Шеф не витримав, натиснув на кнопку в руків’ї крісла. Телевізор погас.
 — Годі! — В голосі чулося роздратування.— Бузувіри! Хіба ваші серця не обливаються кров’ю після того, що ви побачили!? А матері! Бідолашні матері тих крихіток Як їм тепер? — Він підвівся, по-спортивному розминаючи суглоби. Незважаючи на солідний уже вік, це стрункий чоловік з русявим волоссям — кажуть, воно в нього штучне. Шеф обвів усіх прикрим батьківським псглядом: — А все від невігластва. Хіба я радив вам калічити людину, псувати звичну людську оболонку?
 Він поправив краватку, накинув плаща.
 — Мало не забув.— Витяг з кишені чекову книжку і, схилившись над столом, щось у ній написав. — Ось, за перший успіх. Але затямте, оболонку не руште. Людина мусить бути людиною. Робіть щось із характером. Адже він передається у спадок. Ну, щось там на молекулярному рівні. Калічте оті кодони, молекули ДНК, РНК, амінокислоти. Рвіть їх, відкручуйте їм голови.
 Бетонні двері бункера важкою тінню зімкнулися за спиною шефа. Доктор Крюбел узяв чек.
 — Ого! — вигукнув він. Фармацевти теж позіскакували з місць і нетерпляче світили очима.
 Озвався один, з блискучим черепом:
 — Що там, докторе?
 — Якоїсь дещиці вам, гирявому, вистачить аби відростити густу синтетичну чуприну, як у шефа,— сказав Крюбел.
 — Добродію Крюбеле, а нащо все це шефові? Оті моральні покручі і таке інше? — запитав молодий чоловік років двадцяти п’яти.
 Крюбел насторожено окинув поглядом запухле, неголене обличчя. Вчора, мабуть знову десь набрався. Спровадив би я тебе, голубе, за такі питання. Та гаразд, без твоєї голови нам буде важкувато. Адже це тобі належить отой багатообіцяючий вислів: “В основі кожної потворної думки лежи хімічно спотворена молекула”.
 — Послухай-но, Фербе,— звернувся він до молодика,— ти пам’ятаєш випадок, коли б нам затримали платню? Отже, не пам’ятаєш... Чи, може, шеф не досить щедро платить?
 — Щедро, щедро! — озвалися всі.
 — То до чого такі запитання?
 — Питання таки безглузде,— сказав лисий.
 Фармацевтична лабораторія займала весь цокольний поверх стоповерхового хмарочоса. Доктор Крюбел ішов повз прозорі вікна, щільно заширмлені від стороннього погляду жовтим оксамитом. “Треба змінити назву,— подумав він.— Замість “Фармацевтична лабораторія” повісити дошку з написом “Лабораторія астробіології”, бо лікарка скомпрометувала фармацевтів”. Йому спало на думку, що пухкенька лікарка в мініхалаті з зачіскою “фантазія” нагадувала зовні богиню материнства Астарту з давнього шумерського епосу, зображення якої йому довелося бачити на кам’яній стелі.
 Збоку щось зашипіло і Крюбел помітив, як до тротуару ковзнуло авто. За кермом сидів шеф.
 — Сідай,— показав той на місце поруч. По миті електромобіль уже нісся широкою вулицею.
 — Ти, мабуть, думаєш, навіщо шефові люди з запрограмованою психікою? — озвався водій. — Тобі, Крюбеле, я можу пояснити в чім річ. — Шеф однією рукою витяг сигарету, обережно припалив, не скидаючи рукавичок.— Ти ж біохімік, знаєш, що одним антибіотиком не можна довго лікувати хворобу. В організмі виробляються речовини, які зводять нанівець дію даного антибіотика... Вся та пропаганда, яку до недавнього часу успішно споживало суспільство, не здатна зараз нікого переконати...
 — Тоді слід добирати інший антибіотик,— вставив Крюбел.
 — Авжеж. Але коли хвороба хронічна, то й до того антибіотика організм звикає. Людина стає глухою і сліпою. Потрібен інший підхід. Треба повернути людині втрачені ознаки: почуття надлюдини, войовничість. Коротше, щоб людина вже народжувалась із наперед заданими ознаками.
 Вони зупинилися біля кафе з дивною рекламою: на вітрині сидів рожевий гладун і уминав сардельки, запиваючи їх пивом. Було чутно, як хрумтить на зубах оболонка сардельки. У гладуна лице, як помідор, здавалося, ось-ось репне.
 — Бачиш, до якого натуралізму вдаються підприємці? Аби тільки залучити клієнта,— зауважив шеф, виймаючи ключ із дверцят.— А рекламфірми нічого кращого їм не порадять. Брак ідей. Криза.
 В кафе не було жодної живої душі. Їх обслужив робот, який мало чим відрізнявся від звичайного кельнера. Тільки й те, що не був таким гнучким та не брав чайових. Робот запропонував після вечері порозважатися в компанії дівчат.
 Шеф, зиркнувши на співбесідника, непевно буркнув:
 — Там видно буде.
 Крюбел вирішив йому допомогти. Він зажадав у робота рахунок, після чого сказав:
 — На жаль, у мене через півгодини зустріч. Я мушу йти. До побачення, шефе. Спасибі, що підвезли.
 — Бувай,— сказав шеф, хильнувши четвертого келишка рому.— Не базікай ні з ким про ту розмову.
 “Ти ба, коли б не знав, що йому за шістдесят, дав би не більше сорока. От як люди живуть!” — сказав собі Крюбел. Він подумав, що коли їм пощастить винайти той препарат, можна буде й собі зажити на всю губу. “К лиху всі ці інститути соціології! Вивчати характер суспільства, щоб ним керувати — що може бути примітивнішим? Треба не вивчати фізіономію суспільства, а ліпити її за власним бажанням. І це зробимо ми — біохіміки. Тобто, я — доктор Крюбел — бо я керівник групи. Треба буде, виліплю суспільство з чортячою пикою, і всі вважатимуть, що роги — окраса голови, а над безрогими глузуватимуть. Захочу, зроблю його зовні схожим на ангела, а роги та інші чортячі атрибути сховаю в підсвідомість”.
 Була вечірня година. Крюбел дибав гомінкою вулицею, яку, немов світним туманом, заповнювало неоновим світлом. Він не помічав, як пливуть по бруківці безгучні авто, не відчував поштовхів юрби, він думав про свою роль у створенні нового суспільства.

***
 — Ледацюги! — ревів шеф у мікрофон. — Минуло більше року, а від вас ні слуху, ні духу. Бачу, плакали грошики...
 Крюбел поблажливо посміхався колегам, мовляв: даремно старий лютує.
 — Ти мене чуєш?
 — Чую. Заспокойтесь, шефе. Все буде гаразд. Препарат Д-2 готовий.
 — Який Д-2, що ти мелеш? Чому Д-2? — голос ураз полагіднішав.
 — Дегенерат-2. Вживається, як і талідомід, вагітними жінками для заспокоєння нервової системи. Дітлахи народжуються, як огірочки. Хочете, зробимо так, що всі будуть схожі на вас?
 — Що за жарти?! Мене жінка з дому вижене.
 — Дарма, шефе. А то 6 ви стали матрицею нової людини. Уявляєте, ви — бог, а вони всі створені за вашою подобою.
 — Хм... Дивно,— почулося на другому кінці.— Як це вам пощастило?
 — Довго пояснювати. Щоб зрозуміти, вам довелося б пізнати таємницю подвійної спіралі Уотсона-Кріка, за умови, що ви знаєте загальну хімію і генну інженерію. Популярно вам сказати, наш препарат порушує будову хромосом зародка. Причому, не якось там собі довільно, а так, як ми хочемо.
 — Гаразд. Що вам ще треба для роботи? Грошей, устаткування?
 — Реклами, шефе. Нехай телебачення розрекламує наш препарат. Краще, коли це зробить та лікарка, що гудила талідомід. У неї фотогенічний бюст. Тільки доведеться ще з місяць почекати. Хай народиться хоча б з десяток дітлахів.
 — Добре. За цим не стане.— Шеф поклав трубку.

***
 Телекамеру, мабуть, було встановлено на тому ж місці, що й попереднього разу. Бо всюди стояли скляні шафи з медикаментами, медичне обладнання. “А ось і Астарта. Нічого собі хода. Років десь має до тридцяти. Мініхалатик і все та ж зачіска “фантазія”. Цікаво, в неї є чоловік? Мабуть, немає, бо не світила б так колінцями,”— думав Крюбел.
 — Шановні телеглядачі, цього разу ми з вами зустрілись у студії телекомпанії...
 “І пішла цокотіти. Знала б ти, красуне, кому даєш рекламу. Д-2, кажеш, заспокоює нервову систему, сприяє безтурботному сну вагітних жінок! Він ще декому заспокоює нервову систему — ось сидить — бог-отець, бог-син і бог-дух святий. Батько нового суспільства. І подумати тільки, що мільйони томів соціологічних досліджень і вчень, які було написано дотепер, та й пишуться зараз, не варті десятка хімічних формул”.
 Та ж сама цибата санітарка вкотила столика, на якому в пелюшках борюкався жвавий малюк.
 — Останнім часом у всіх наших пологових будинках не помічено жодного виродка або дитини, яка мала б незначний дефект. Наші жінки дають нації гарних дітлахів.— Астарта взяла на руки малюка і, прощебетавши йому щось, пестливо притулила до щоки. Хлопчисько виривався, звивався і ненароком укусив її за вухо.— Ой! Мало не забула! — скрикнула лікарка скоріше від болю ніж від згадки.— Нова генерація малят народжується з зубами. Для нації це багатообіцяючий факт, чи не так, шановні телеглядачі? — Вона помовчала, щось пригадуючи.— Хотіла вам навести один латинський вислів про роль зубів у розвитку суспільства... Ет, забула!
 Крюбел почувався дещо спантеличеним. “Чого у цих дітлахів така важка спідня щелепа? Та й ікла помітно при розкриванні рота. Адже зовнішні параметри було запрограмовано, як на пересічну людину. А шеф, здається, нічого не помітив”. Раптом на нього війнуло холодом, а по миті немов обдало всього окропом... Коледж. Допотопний старий читав якусь архаїчну науку. Потім ту науку зняли з програми, як непотрібну. Там ішлося про якийсь зв’язок між змістом і формою. Крюбел рився в пам’яті, як можна ритися тільки в старому архіві. “Ага, ось! Зміст відбивається в формі. В житті форма і зміст взаємодіють у процесі розвитку. Тобто, баран є бараном тому, що в його свідомість закладено баранячу психологію. Заклади йому вовчу психологію: і по часі в нього відпадуть роги, видовжиться хвіст і він із задоволенням ласуватиме своїми єдинокровними братами... Як же я цього не врахував? На старості ці хлопчаки деградують у кращому випадку до людиноподібних мавп. От коли б можна було відірвати форму від змісту...” мрійливо подумав доктор Крюбел.
 Санітарка тим часом привезла ще одного малюка, на цей раз дівчинку. Астарта і її взяла на руки, але вже тримала від себе на певній відстані.
 — Крюбеле! — почувся суворий шефів голос,— Чому дівчинка схожа на лікарку? Я ж попереджав — ніяких матриць відносно оболонки!
 — Даруйте, шефе, не зміг утриматись. Це зовсім мізерна партія препарату. Та ж, яка пішла у виробництво, діятиме за вашою програмою.
 Крюбел хотів було висловити свої міркування щодо змісту й форми, але передумав.
 “То й що, коли в них через десяток років виростуть хвости? — сказав би шеф.— Тільки й того, що доведеться змінити конструкцію уніформи — придати до солдатського одягу чохол на хвіст, а в штанях зробити відповідний отвір”.
 — ...Тільки не подумайте, шановні телеглядачі, що я пов’язую народження гарних дітей із вживанням їхніми мамами препарату Д-2. Ні в якому разі. Можливо, навіть між цими двома явищами і немає ніякого зв’язку. До речі, як розшифровується сама назва препарату? Аби я знала... Автори цих чудесних ліків тримають повну назву в секреті. Можливо, літера Д то перша літера імені коханої дружини дослідника, яка свого часу перенесла важку вагітність. А цифра два, що б могла означати цифра два, га, Пауліно? Як ви гадаєте? — звернулась лікарка до санітарки.
 — Мабуть, те, що ця дружина в нього була друга, — похмуро буркнула санітарка.
 Шеф вимкнув телевізор. Під стелею засвітилися неонові труби, обливаючи стіни мерехтливим світлом. Він підвівся з крісла, окинув усіх присліпкуватим поглядом.
 — А ви помітили, шефе, що зуби в малюків міцні й гострі, як у тигренят,— хвалькувато мовив лисий. Тепер у нього було густе брунатне волосся і він щораз стромляв у нього розчепірені пальці.
 — Аби тільки через двадцять років ці тигренята нас, беззубих, не поз’їдали,— зауважив Фербе, який усе ще сидів у кріслі.
 Крюбел зиркнув у його бік, але змовчав. “Нехай шеф піде. Поговоримо. Теж радикал! Правду шеф каже, що інтелігенція — дріжджі суспільства і їх слід тримати в холоді, а по можливості псувати”.
 Шеф залишив на столі чек, на якому стояла сума вдвічі більша ніж на попередньому півроку тому. Він сказав, що це невеликий подарунок асоціації, яку він представляє.

“А шефові вже дев’яносто. Гей, чоловіче, не допомогли тобі геронтологи. Он як поорано твій вид. Що з того, що синьоока білявка з усіх сил намагається тебе розважити, любить-бо вона когось із твоїх вихованців. Такі як ми зараз не в моді”,— захмеліло думав Крюбел. Він ніби й не помічав веселого буяння довкола. В кафе “Кульбаба” святкували шефів ювілей. Присутні навіть шефові дружки з асоціації. З такої нагоди обслуговували не роботи, а живі кельнери, яким було не менше років, ніж самому ювілярові.
 Крюбел пригадав ту лікарку, котру він прозвав Астартою і покохав на відстані. То було тридцять років тому. Зараз Крюбелу шістдесят, а з ним сидить одна з копій Астарти, та, з дослідницької партії препарату Д-2. Він знову поглянув на шефа, на його чарівну подругу. “Коли б поталанило відводити з організму відмерлі клітини, не давати їм кристалізуватись, тоді можна було б створити вічно молоду людину. Фербе цим займається зараз”. Крюбел пригадав молодшого колегу, котрий покинув їх одразу ж потому, як вийшла перша партія препарату Д-2, влаштувався в інститут геронтології.
 — Ось чим слід займатись,— вигукнув сп’янілий фармацевт.
 — Ти про що, любий? — здивувалась молода Астарта.— Чим займатись?
 Саме цієї миті з вулиці долинули крики, брязкнуло скло розбитої вітрини кафе і крізь просторий отвір ввалилося з десяток молодиків у військовій формі. Масивні щелепи, по-звірячому люті очі. Крюбел ладен був заприсягнути, що руки в них набагато довші за рукави курток — кінці пальців теліпались десь аж нижче колін. Він намагався розгледіти чи не стирчить у кожного з них хвіст, але хвоста не помітив. “Нічого, років через десять виросте”,— подумав Крюбел. Іще він пригадав слова Фербе: “Аби тільки ці тигренята нас, беззубих, не поз’їдали”. Тим часом один з молодиків щодуху садонув ногою по кріслу, де сидів хтось із гостей. Зав’язалась коротка бійка, після якої половина гостей лежала з переламаними щелепами, руками й ногами. Серед тих, хто корчився на підлозі, був один із асоціації.
 Шеф, стіл якого стояв віддалік потасовки, спочатку спостерігав за всім з явною цікавістю, але коли угледів, де зараз його колега з асоціації, заволав не своїм голосом:
 — Ах ви, дегенерати! Струнко!!!
 Молодики на мить остовпіли, почувши владний голос, але тільки на мить. Один, з рясним ластовинням на виді, поволі підійшов до шефа і, зіщуливши очі, запитав:
 — Хто ти такий, пацюче? — За мить у руці в нього з’явився двадцятизарядний пістолет, на якому Крюбел помітив марку шефового заводу.
 — Я твій шеф, покручу! — ще сильніше загорлав старий.
 — Ти мій шеф?! — Рябий зайшовся таким реготом, ніби то загуркотів танковий двигун. Трохи вгамувавшись, сказав крізь сльози: — З отакою пикою? — І враз на його щелепасте лице набіг вираз байдужої жорстокості.— Раме, давай циркуль. Ми доведемо теоретично цьому старому, що він не може бути нашим шефом, навіть коли б повісив штучну щелепу.
 “Але ж і йолоп! — подумав про себе Крюбел.— Послухати шефа і не вдягти військового мундира!” Він відчув, як дрібно тремтять коліна. “А жити ж хочеться!”
 Тим часом, той, що був Рам, понишпоривши у внутрішній кишені зеленої десантної куртки, витяг спочатку гоніометр, а. затим ковзний циркуль. Рябий узяв у нього циркуль і поліз до обличчя ювіляра. А шеф, о, такої реакції від дев’яносторічного діда Крюбел не чекав — щодуху садонув Рябого ногою в пах. Бідолага аж завив від болю. В тому витті вловлювалися знайомі Крюбелові нотки людиноподібних мавп. Хтось із дружків Рябого зацідив шефові у вухо, аж той перелетів через стіл. Раптом почувся зляканий голос когось із напасників:
 — Патруль! До кафе наближається патруль!
 Вмить молодики, похапавши зі столів спиртне і закуски, щезли в проваллі вітрини. Двоє з них ухопили за руки молоду Астарту й шефову білявку і теж потягли їх на вулицю. Крюбелеві здалося, що дівчата не дуже-то й пручалися. “А шеф живучий! Такою довбнею — інакше хіба назвеш отой кулацюгу — вчистили по щелепі, і ще й ворушиться!”
 — Крюбеле...— простогнав старий, намагаючись звестись на ноги.— А не можна й нам вживати отой Д-2?
 — Ні, шефе. Д-2 вживають тільки вагітні жінки.


Оповідання “Тигренята” друкувалося також у журналі “Бористен”, № 1, 1991. Дніпропетровськ.
 та у
 Збірнику “Таємниці. Пригоди. Фантастика” “Оберіг”. Культурологічне МП “Боривітер”, 1993, К.