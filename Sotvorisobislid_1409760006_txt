Сотвори собі слід
Панасенко Леонід



Йому раптом захотілося відчути під ногами тугість стебла,  побавитись з лінивою рибою, що дрімала на дні потічка-буркотуна, вдихнути повітря цього молодого і до неможливості зеленого світу.
Та коли пришелець спробував зробити це, бажане вдоволення не з’явилось. Дотик до мокрого листу був неприємний, струмок виявився радіоактивним, а легені після тривалої діяльності організму на прямому енергетичному обміні защеміли від прісного, насиченого киснем повітря.
“У довгих мандрах вони майже атрофувались, - з жалем подумав він і присів на землю. - Та, врешті, це одна з останніх забаганок...”
Зненацька шматок каменю, випущений з пращі, просвистів біля нього й розсипався, зіткнувшись з захисним полем. За скелею, знемагаючи від страху й бажання захистити себе, тулилося кілька волохатих істот з палицями в руках.
- Геть! Втікайте! - думкою наказав він.
Деякий час дослуховувався, як тріщать кущі під ногами втікачів, потім гнівно прошепотів:
- Як безглуздо... і як далеко від усього, що є рідним...
То був чи прорахунок його перестиглого розуму, який заховав на саме дно пам’яті дату завершення життєвого циклу, чи просто зоряне безмежжя переконало старого галактичного мандрівника, що він теж вічний. Так чи інакше, сьогодні настане кінець. Не той, що чигав прадавні покоління - буквально на початку життєвого шляху. Смерть тоді була жахливим алогізмом, адже не використовувалась й десята частина можливостей. Звідси підсвідоме розуміння невиконаної функції, протест душі й тіла. Сьогодні кінець. Руйнівні процеси порушать енергетичний баланс, і його тіло перетвориться в світло.
Пришелець не переглядав пройдений шлях, бо навіть у часовому вимірі той був надзвичайно довгий. “Цій планеті довелося б зробити навколо світила понад дві тисячі обертів...” - майнуло несподіване порівняння. Він не пригадував. Тільки ось одне обличчя пройшло крізь віки й світи, бачені ним. Обличчя дружини, його Таїни, яка так давно перетворилася в світло...
Він пригасив згадку, огледівся. Хутко стемніло, і навколишні звалища каменю, густо порослі чагарниками, освітлювало лише блакитне сяйво його тіла. Це була вірна ознака. “Вже почалися руйнівні процеси”, - подумав пришелець і спробував піднятись у повітря. Тіло надзвичайно обважніло й не підкорилося думці. Тоді він пішов до найближчого урвища зовсім так, як ті волохаті істоти. Он там трохи далі їхнє багаття. Білують якусь тварину. Один з них пізніше невміло зобразить цю сцену на стіні печери. То, певно, й будуть господарі цієї планети...
Нараз він згадав про непотрібний тепер корабель і подумки наказав йому перейти на самопрограмування і йти у вільний пошук. Потім шугонув поглядом у глиб скель і намалював у уяві геологічний переріз плато.
- Треба залишити після себе згадку, - вирішив він. - Пройдуть тисячоліття, і нащадки цих істот знайдуть наші сліди. Але чи вистачить у мене сил сотворили слід по собі?
Він напружив думку. Кристал, який концентрував енергію волі, налився червоним полум’ям, і навколишні скелі заворушились, загриміли, поповзли у вологий морок...
Біла постать пришельця хиталася навіть від поривів вітру, а навколо, мов відчахнуті гострим ножем, хилились величезні брили, стогнали на різні голоси і падали в хаос.
Угорі дужо загуркотіло. Він на мить відірвався від роботи, поглянув на небо. Тяжкі хмари облягали виднокрай, зрідка переморгувались блискавиці.
- Дуже багато енергії. Атмосферна електрика збирається сюди. Швидше... Таїно, рідна моя, - кликав він кохану.
А з каменю все виразніше виростала постать прекрасної жінки. Його пам’ять мимоволі втілювала кожну риску Таїни в камінь, перетворювала мертву матерію у трепетне тіло.
Сліпуча блискавка розкраяла небо, і гаряча злива загримотіла довкруж. Зібравши всі лишки сил, пришелець створив над статуєю надміцну прозору сферу.
Знесилений лежав на землі. Тепла дощова вода обмивала його обличчя, жебоніла потаємну пісню.
“Я зробив, що міг”, - подумав пришелець. 
Але якийсь неспокій не залишав його.
“А якщо статуя загине? Це ще дуже молода планета. Попереду безліч геологічних катаклізмів. То пусте, що зруйнувати сферу практично неможливо. Її затруть майбутні гірські масиви, поглине океан...”
І раптом несподівана задумка знову підвела його. “Таїно! Фактор краси. Я подарую їм квіти - цю необхідну деталь для процесу олюднення. Коли розквітне їх розум, вони зрозуміють і приймуть дарунок. Час знищує все, окрім життя. А аналіз перебігу еволюції підкаже їм справжнього творця...”
Пришелець поспіхом дістав невеличкий апарат...
Зелений туман з шипінням вирвався з отвору, хвилями поплив у долину. Дужий вітер підхопив його, змішав з дощем, поніс у безвість мікрозародки квітів - вершини рослинної еволюції.
...Сили залишили його. Холодне полум’я навколо тіла ледь жевріло. Поруч з тріском вибухнув мікрозародок, і тугі пагони на очах почали п’ястися угору. Та він не зважив на те. Чи то відпочивав, чи то плив у хиткому човникові забуття. Тільки коли серед сколобродених хмар проглянуло широке зоряне вікно, раптом занепокоївся.
- Треба піднятися щонайвище, - вголос сказав він і, зібравши останні сили, почав долати стрімкі підйоми. 
Він ішов, востаннє пестячи поглядом небозвід, інтуїтивно знаходив дорогу, і могутнє різноквіття піднімалось йому назустріч: стрункі тюльпани, несміливі орхідеї, горді троянди, - все щедре багатство його світу.
- Ще вище піднятись! Там буде ближче... до зірок.

...Мисливці племені Мо довго передавали з покоління в покоління легенду. У ній говорилося, що однієї ночі після великого грому й зеленого дощу на вершині Святих снігів спалахнув вогонь, яскравіший за сонце. І що вогонь той прикрасив гори й долини небаченими чудесними квітами.
Легенда та зараз забулася. Не відшукати, певно, її. Однак ви таки зважте - найпрекрасніші квіти ростуть на гірських луках. Там справді ближче до зірок.


© ПАНАСЕНКО Л. Майстерня для безсмертних: Фантастичні оповідання. - Дніпропетровськ: Промінь, 1978. - 168 с.