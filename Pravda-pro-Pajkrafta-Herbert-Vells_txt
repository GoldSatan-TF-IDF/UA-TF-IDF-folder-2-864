Він  сидить  за  кроків  десять  від мене. Досить мені лише повернути голову, і я
його  побачу.  І коли наші погляди зустрінуться - а так воно звичайно й буває, -
то в його очах...
Загалом це погляд благальний. І все ж таки в ньому прозирає підозра.
Ох,  оті  кляті його підозри! Якби я схотів, то розповів би про нього вже давно.
Але  я  все мовчу й мовчу, і він мав би вже вгамуватися. Якщо така гора сала, як
він,  узагалі  може  вгамуватися!  А  втім,  коли  б я й розповів, то хто б мені
повірив?
Бідолаха   Пайкрафт...   Величезна,  розвалькувата  купа  драглів,  та  й  годі!
Найгладкіший у Лондоні клубний завсідник.
Він  сидить  за  одним  із  невеличких  столиків  у  широкій ніші біля каміна. І
натоптує  собі  черево.  Цікаво, чим це він його натоптує? Я озираюся - так ніби
між  іншим  -  і  бачу,  що  він запихає до рота чималу теплу булку з маслом, не
спускаючи з мене очей. Атож, не спускаючи з мене очей, дідько б його взяв!
Ну, постривай же, Пайкрафт! Коли вже тобі так до вподоби корчити з себе нещасного, коли вже ти й далі поводишсятак,  наче  я  не  порядний  чоловік, а бозна й хто, то я тут-таки, просто перед
твоїми  схованими  в  жирі  очицями  візьму й опишу все, як є, - щиру правду про
Пайкрафта.  Розповім  про  чоловіка, якому я допоміг, за якого заступався, а він
заплатив  мені  тим,  що  обернув  мій  клуб  у місце, для мене нестерпне, вкрай
нестерпне  через  отой  водянистий  погляд, який день при дні благає мене про те
саме: “Нікому нічого не кажи...”
А  крім  того,  чому  він  весь  час  їсть? Гаразд, ось вам правда, сама правда,
нічого, крім правди!
Пайкрафт...  Я  познайомився  з ним тут-таки, в курильній кімнаті. У клубі я був
тоді  молодим  і  неврівноваженим  новаком,  і  він  це  помітив.  Я  сидів сам,
шкодуючи,  що  в  мене  тут  так  мало  ще знайомих, коли це раптом підкочується
величезна  туша:  кілька  підборідь  і кругле черево. Сідає близенько біля мене,
хвилину  рохкає  та  сопе,  хвилину  шпортається  з  сірниками, нарешті припалює
сигару  й  заводить  розмову.  Не  пригадую вже, що він тоді сказав, - здається,
щось  про  нікудишні  сірники.  Не  кидаючи розбалакувати, він раз у раз зупиняв
офіціантів,  що  проходили  повз нас, і своїм тоненьким співучим голосом торочив
про ті кляті сірники. Одне слово, так ми й розговорилися.
Спершу  Пайкрафт  теревенив  про  се про те, потім перейшов до спорту, а тоді до
моєї статури й кольору обличчя.
- Ви, мабуть, добре граєте в крикет, - каже.
Сам  я  вважаю  себе чоловіком струнким, декому може навіть здатися, що я худий.
Як  на  мене,  я досить смаглявий, і все ж таки... Моя прабаба була індуска, і я
цього  не  соромлюся,  але  мені не хотілося б, щоб перший-ліпший, поглянувши на
мене,  розводився  про  моїх  предків.  Ось  чому  Пайкрафт не сподобався мені з
самого початку.
Та він завів балачки про мене тільки для того, щоб потім поговорити про себе.
-  Мені  здається,  -  казав  Пайкрафт,  - що рухаєтесь ви не більше від мене. А
їсте,  мабуть, не менше. (Як і всі надміру гладкі люди, він вважав, що нічого не
їсть.) І все ж таки... - Він криво посміхнувся. - Між нами є різниця.
Потім  Пайкрафт  заходився  розбалакувати про свою огрядність, про те, що робив,
аби  схуднути,  і  про  те,  що  збирається робити, аби схуднути, що йому радили
робити люди, аби схуднути, і що, він чув, роблять такі, як він, аби схуднути.
- A priori [1 Заздалегідь, незалежно від досвіду (лат.).], - казав він, - здавалося б, проблему харчування можна розв’язати дієтою, а проблему засвоєння їжі організмом - ліками.
Це  було  нестерпно.  Слухаючи  його  дурні  теревені,  я відчував, мовби й мене
самого починає розпирати.
У  клубі, звісно, всяке буває, та невдовзі я дійшов висновку, що це вже занадто.
Пайкрафт ходив за мною тінню. Щойно я з’являвся  в  курильній кімнаті, як він перевальцем рушав до мене. А іноді, коли я
сідав  трохи  перекусити,  він  опинявся  за моїм столиком і починав просто-таки
обсідатися.  Часом  він прилипав до мене, як смола до штанів. От уже зануда! Але
чому  від  цього  причепи  мав  страждати  тільки  я?  В його поведінці з самого
початку  було  щось  таке,  ніби  він знав, ніби здогадувався, що я міг би... що
тільки вмені була для нього єдина надія і ні в кому більше він її не знайде.
-  Я  б усе віддав, аби тільки скинути вагу, - казав він. - Геть усе! - І, важко
дихаючи, свердлив мене своїми вгрузлими в пухкі щоки очицями.
Ох,  бідолашний  Пайкрафт!.. Ось він подзвонив знов - ну звісно, щоб замовити ще
булку з маслом!
Та настав-таки день, коли він перейшов до справи.
-  Наша  фармакологія,  -заявив  він,  -наша  західна  фармакологія  - далеко не
останнє слово в медицині. На Сході, я чув...
Пайкрафт  замовк  і  втупився  в  мене.  Здавалося,  я сиджу перед акваріумом. І
раптом я на нього розгнівався.
- Послухайте, - кажу, - хто вам розповів про рецепти моєї прабабусі?
- Які рецепти? - прикинувся він.
-  Ось  уже  цілий  тиждень  у  кожній  нашій  розмові - а розмовляємо ми досить
частенько- ви натякаєте на мою маленьку таємницю.
-  Що  ж,  -  відповідає  він  - коли так, я відкрию свої карти. Щиро кажучи, це
правда. Так, я довідався...
- Від Петтісона?
- Не від нього самого, - промовив Пайкрафт і, здається мені, збрехав.
- Петтісон, - кажу, - пив те зілля на свій страх і риск.
Пайкрафт підібгав губи й хитнув головою.
-  З  прабабиними  рецептами,  -  мовив я, - треба бути обережним. Батько навіть
хотів узяти з мене обіцянку...
- Ви йому не дали?
-  Не дав. Але батько мене попередив. Якось він скористався одним із рецептів...
Тільки один раз.
- О!.. І ви думаєте?.. Скажімо... скажімо, серед них знайдеться такий...
-  Ті  рецепти  -  штуки  дивні... - веду я далі. - Навіть пахнуть вони... Та не
варто про це!
Але  ми  зайшли вже надто далеко, і Пайкрафт не мав наміру від мене відчепитися.
Я  завжди  трохи  побоювався,  що коли вивести його з терпіння, то він зненацька
навалиться  на  мене  й задушить. І я виявив легкодухість, що правда, то правда.
Але  ж  Пайкрафт  уже  набрид мені, як гірка редька! Довів мене до того, що я не
витримав і сказав:
- Ну що ж, ризикніть!
А  з  Петтісоном,  про  якого  я згадував, справа була зовсім інша. Те, що з ним
сталося,  з цією історією не має нічого спільного. Але тоді я принаймні знав, що
ті ліки здоров’ю  не  зашкодять.  Про  решту  рецептів  я  такого сказати не міг. Я взагалі маю
великий   сумнів   щодо   надійності  тих  рецептів.  Та  якщо  Пайкрафт  навіть
отруїться...
Сказати щиро, отруєння Пайкрафта здавалося мені справою просто грандіозною.
Того  самого вечора я дістав із сейфа чудернацьку скриньку з сандалового дерева,
від  якої  йшов  незвичайний  запах,  і  заходився перебирати шурхотливі шкіряні
клаптики.  Добродій, що писав моїй прабабі рецепти, вочевидь дуже полюбляв шкіру
найрізноманітнішого  походження  і мав навдивовижу нерозбірливий почерки Декотрі
рецепти я взагалі не міг прочитати, - хоч у нашій сім’ї, здавна зв’язаній  з  Індійською  державною  службою, знання мови хіндустані передавалося з
покоління  в  покоління, - і не було жодного такого, розшифрувати який вдавалося
б  дуже  легко. А проте я досить швидко знайшов те, що шукав, і якийсь час сидів
на підлозі біля сейфа, розглядаючи рецепт.
-  Ось  погляньте,  -  сказав  я  Пайкрафтові  на другий день, тримаючи вузеньку
смужку  якомога  далі  від  його жадібних рук. - Наскільки я зрозумів, це рецепт
для тих, хто хоче скинути вагу.
- О! - вигукнув Пайкрафт.
-  Я  не  зовсім  певен,  але  здається,  це він, - провадив я. - Та якщо хочете
послухати  моєї поради, то облиште свій замір. Річ у тому, - завважте, Пайкрафт,
я  чорню  своїх  предків!  -  що  мої  родичі  з цього боку були, наскільки мені
відомо, люди досить дивні. То як?
- Дозвольте мені спробувати, - сказав Пайкрафт.
Я  відкинувся  на  спинку  стільця  і Неймовірним зусиллям волі спробував уявити
собі, чим усе це скінчиться. Марна праця.
-  А  ви  подумали,  Пайкрафт,  -  спитав  я,  -  на кого ви станете схожі, коли
схуднете?
Він  не  послухався  здорового  глузду.  Я  взяв з нього слово, що він більше не
заводитиме  зі  мною розмову про його огидну огрядність - ніколи, хай би там що!
- й аж тоді віддав йому той невеличкий клаптик шкіри.
- Не ліки, а бридота! - кинув я.
-  Дарма!  -  відказав  Пайкрафт  і взяв рецепт. Та, глянувши на нього, витріщив
очі: - Послухайте, але ж...
Аж тепер він побачив, що рецепт написаний не по-англійському.
- Я перекладу вам, скільки зможу, - сказав я.
Рецепт  я постарався перекласти якомога краще. Потім два тижні ми не розмовляли.
Як  тільки  Пайкрафт  рушав  у  мій  бік, я робив знак рукою, щоб він до мене не
підходив.  І  він  нашої угоди додержувався. Але минало вже два тижні, а він був
такий самий гладкий, як і доти. Кінець кінцем він не витримав.
-  Мені  треба  з  вами  побалакати,  - каже. - Хіба це діло? Тут щось не те. Не
помагає. Це не робить вашій прабабусі честі.
- Де рецепт?
Він обережно дістав його з гаманця. Я перебіг очима складники.
- А яйце ви брали тухле?
- Ні. А що, треба тухле?
-  Це  мається  на увазі в усіх прабабиних рецептах. Якщо немає окремої вказівки
на  якість  чи  стан  яйця,  слід  брати найгірше. Моя люба прабабуся була жінка
рішуча  й  любила  крайнощі...  А з решти компонентів один чи два можна замінити
іншими. А отрута гримучої змії була свіжа?
- Гримучу змію я дістав у Джемрака. Вона... вона обійшлася мені...
- Це вже ваша справа! А оцей останній складник...
- Я знаю одного чоловіка, який...
-  Гаразд. Гм... Ну добре, я вам напишу, що можна чим замінити. Наскільки я знаю
цю  мову,  орфографія  у  вашому рецепті особливо жахлива. Між іншим, під словом
“собака” тут мається на увазі, здається, бродячий собака.
Цілий  місяць  після цього я щодня бачив Пайкрафта в клубі таким самим гладким і
заклопотаним.  Нашої угоди він додержувався, але іноді порушував її дух, скрушно
похитуючи головою. А якось у роздягальні в нього вихопилося:
- Ваша прабабуся...
- Жодного слова проти неї! - урвав я його, і він припнув язика.
Я  вже  подумав  був,  що  Пайкрафт махнув на все рукою, і навіть побачив одного
дня,  як  він завів розмову про свою опасистість із трьома новими членами клубу,
так  ніби  шукав  уже  нових рецептів. І раптом, зовсім несподівано, одержую від
нього телеграму.
-    Містерові    Формаліну!   -   вигукнув   перед   самісіньким   моїм   носом
хлопчик-посильний.
Я взяв телеграму й відразу її розпечатав. 
“ЗАРАДИ БОГА, ПРИХОДЬТЕ. ПАЙКРАФТ”, - стояло в ній.
- Гм! - буркнув я. 
Сказати  правду,  я  дуже  зрадів цій телеграмі - адже вона обіцяла реабілітацію
моєї прабаби - й поснідав з великою насолодою.
Адресу  я  спитав  у  швейцара.  Пайкрафт  займав  горішню  половину  будинку  в
Блумзбері,  і  я  вирушив  туди  відразу,  щойно випив каву з лікером. Навіть не
докурив сигару.
- Містер Пайкрафт удома? - спитав я біля вхідних дверей.
Мені відповіли, що він, мабуть, хворий, бо вже два дні не виходить.
- Він мене жде, - сказав я, і мені запропонували піднятися.
Я вийшов сходами нагору й подзвонив у двері з ґратками.
“І  все  ж  таки не варто було йому пробувати той рецепт, - подумав я. - Людина,
що жере, як свиня, повинна й вигляд мати, як у свині!”
Поважна жінка з заклопотаним обличчям і в недбало надітому очіпку з’явилася по той бік ґраток.
Я назвався, і вона нерішуче відімкнула двері.
- Що там? - спитав я, коли ми обоє вже стояли в передпокої Пайкрафта.
-  Він  сказав,  щоб  ви одразу, як тільки прибудете, йшли до нього, - промовила
жінка  так,  ніби  й  не  збиралася проводжати мене до господаря. Потім, ніби по
секрету, додала: - Він замкнувся, сер.
- Замкнувся?
- Ще вчора вранці, сер. Нікого до себе не впускає і весь час лається. Ох, біда, біда...
Я подивився на двері, які вона показала мені очима.
- Там? - спитав.
- Так, сер.
- Що з ним?
Вона сумно похитала головою.
-  Весь  час  вимагає  їсти,  сер.  Чогось важкого. Я даю йому, що маю: свинину,
пудинг,  ковбасу,  хліб... Усе таке. Харчі я мушу залишати перед дверима, а сама
йти геть. Він стільки їсть, сер, що простожах!
Цієї миті за дверима пролунав верескливий голос:
- Це Формалін?
- Це ви, Пайкрафт? - гукнув я і, підійшовши до дверей, постукав.
- Скажіть їй, хай іде собі! Я так і зробив.
Потім  за  дверима  щось  зашкреблося, так наче хтось намацував у темряві дверну
ручку, а тоді почулося знайоме Пайкрафтове рохкання.
- Все гаразд, - сказав я, - вона пішла. Але двері ще довго не відчинялися.
Нарешті ключ повернувся, і Пайкрафтів голос промовив:
- Входьте.
Я натис на ручку і відчинив двері, сподіваючись, звісно, побачити господаря.
Уявіть собі, його не було!
Зроду  ще  я не був такий вражений. У Пайкрафтовому кабінеті я застав страшенний
рейвах:  брудні  миски  й  тарілки  звалені на купу разом з книжками й письмовим
начинням, стільці перекинуті... Але самого Пайкрафта...
- Спокійно, друже. Причиніть двері! - сказав він, і ту ж мить я його побачив.
Пайкрафт  був  у  кутку  над  дверима,  біля  самого  карнизу,  немов його хтось
приклеїв  до стелі. Обличчя в нього було насторожене й роздратоване. Він сопів і
розмахував руками.
- Причиніть двері, - знов сказав він, - бо якщо ця жінка дізнається...
Я причинив двері, відійшов від них і вражено втупився в нього.
-  Якщо  там  щось  не  витримає і ви бебехнетесь на підлогу, - промовив я, - то
скрутите собі в’язи, Пайкрафт.
- Якби ж то! - невесело пожартував він.
- У вашому віці та ще з такою вагою ці гімнастичні вправи - просто хлоп’яцтво!
-  Годі  вам!  -  кинув  Пайкрафт.  Вигляд  у  нього  був змучений. - Ваша клята
прабабуся...
- Добирайте слова! - нагадав я йому.
- Зараз я вам усе поясню. - І він знов замахав руками.
- Як у дідька ви там тримаєтесь?
І  раптом я збагнув, що Пайкрафт узагалі не тримається, - він висів, притиснений
до  стелі тією силою, що підіймає вгору наповнену газом кулю. Пайкрафт заходився
відчайдушно  борсатися,  намагаючись відірватися від стелі й спуститись по стіні
до мене.
- Це все той рецепт! - сопів він. - Ваша праба...
- Обережно! - крикнув я.
Цієї  миті  Пайкрафт  необачно  вхопився за гравюру в рамці, що висіла на стіні,
гравюра  зірвалась,  і  він  знову  злетів  до стелі, а картина впала на канапу.
Пайкрафт  ударився в стелю, і я зрозумів, чому лікті, коліна й плечі в нього всі
білі.  Він  знов  поліз  униз,  але  вже  обережніше, тримаючись за обличкування
каміна.
Видовище  було справді незвичайне: здоровенний, гладкий, апоплексичний на вигляд
чоловік дерся головою вниз, силкуючись спуститися зі стелі на підлогу!
- Те зілля... - бурмотів він, - виявилось надто сильне!
- Як це?
- Я втратив... майже всю вагу!
І тут мені, звичайно, стало все зрозуміло.
-  Але  ж  Пайкрафт!  -  вигукнув  я.  -  Виходить,  ви  хотіли вилікуватись від
ожиріння?!  Ви  ж  завжди казали: “Скинути вагу”. Я тільки й чув: “Скинути вагу”
та “Скинути вагу”!
Я відчував себе на сьомому небі і ту хвилину ладен був обійняти Пайкрафта.
-  Дозвольте  ж,  я  поможу  вам злізти! - сказав я, схопив його за руку й потяг
униз.
Пайкрафт  дригався, намагаючись стати на ноги. У мене було таке враження, наче я
тримаю на вітрі прапор.
-  Цей  стіл,  -  показав  він, - зі справжнього червоного дерева й дуже важкий.
Якщо можете, запхніть мене під нього...
Я  виконав  його  прохання, і ось Пайкрафт уже погойдувався, немов надувна куля,
під столом, а я стояв на килимку біля каміна й розмовляв із ним.
Я закурив сигару.
- Розкажіть, як це сталося.
- Я випив ліки, - відповів Пайкрафт.
- Які вони на смак?
- Ох, така гидота!
Певне,  всі  ці зілля однакові. Хоч би що взяти - чи складники, чи готову суміш,
чи  й  можливий  наслідок її дії, - прабабині цілющі засоби особливого захвату в
мене не викликають. Сам би я нізащо...
- Спершу я випив один ковток.
- І що?
- Через годину відчув себе легшим, мені стало краще, і я вирішив допити все.
- Пайкрафт, любий мій!..
-  Затис  носа  й  випив,  -  розповідав  він. - А потім чую - стаю все легшим і
легшим... І, знаєте, якимсь безпорадним.
І раптом його прорвало.
- Що ж мені тепер робити, чорт забирай?! - вигукнув він.
-  Поки  що  ясно  тільки  те,  чого  вам  не слід робити, - сказав я. - Якщо ви
вийдете  з  дому, то злетите над землею і підійматиметесь усе вище й вище. - І я
помахав  рукою,  показуючи вгору. - Доведеться посилати дирижабль, щоб повернути
вас на землю.
- Може, з часом воно минеться? 
Я похитав головою:
- На це, гадаю, сподіватися не варто. 
Пайкрафта  знову  прорвало.  У  пориві  гніву  він  ногами  діставав і перекидав
стільці,  бив  по  підлозі.  Він  поводився  так, як, власне, й мав поводитись у
годину  випробувань  здоровенний,  гладкий  і нестриманий чоловік, - одне слово,
препаскудно.  Він  висловлювався  про  мене й про мою прабабусю, забувши про всі
правила пристойності.
- Я вас не просив пити ту бридоту! - заявив я. 
Великодушно  пропускаючи  повз вуха образи, якими Пайкрафт мене осипав, я всівся
в  його  кріслі  й спокійно, по-дружньому завів із ним розмову. Він, мовляв, сам
накликав  на  себе біду, і те, що сталося, - це своєрідна йому покара, торжество
справедливості.  Не  треба  було  стільки  їсти.  З  цими  словами  Пайкрафт  не
погодився,  і  ми  засперечалися. Однак він почав так гарячкувати, кричати, що я
не став наполягати на цьому боці уроку, який він дістав.
-  А  крім  того,  -  сказав я, - ви не вмієте чітко висловлюватись. Ви називали
вагою  те,  що  справедливіше,  хоч  і ганебніше для вас, було б називати салом.
Ви...
Пайкрафт  перебив  мене  й  заявив,  що  все  це  визнає. Але що ж він має тепер
робити?
Я  порадив йому пристосуватися до свого нового стану. Так ми почали обговорювати
практичний  бік  цієї  справи.  Я  висловив  думку, що Пайкрафтові не важко буде
навчитися ходити на руках по стелі...
- Я не можу спати, - кинув він.
-  Не  велика  біда, - відповів я. - Постіль дуже просто влаштувати під сітковим
матрацом - прив’язати  до  нього  все,  що  треба,  шворками,  а ковдру, простирадло й покривало
пристебнути  з  боків  на  ґудзики.  -  Але  для  цього йому доведеться, мабуть,
довіритися своїй економці.
Ми  ще  трохи  посперечалися,  і  Пайкрафт  погодився.  (Потім  було дуже цікаво
дивитися,  з  яким незворушним виглядом та добра жінка прийняла всі ці дивовижні
впровадження.)  Можна  також  принести  до  його  кімнати бібліотечну драбинку й
подавати  йому  сніданки,  обіди  й  вечері на книжкову шафу. Потім ми придумали
дотепний  спосіб,  у  який  Пайкрафт  міг  коли завгодно дістатися до підлоги. Я
розставив  на  горішніх  книжкових  полицях  усі  томи  Британської енциклопедії
(десяте  видання),  а Пайкрафт просто брав два-три томи під пахву й опускався на
підлогу.  Ми  домовилися, що вздовж стін, ближче до підлоги, я позабиваю залізні
скоби, і за них він триматиметься, якщо схоче мандрувати по кімнаті внизу.
Що  далі, то більше все це мене захоплювало. Саме я покликав економку і обережно
розповів  їй  про  нашу  таємницю,  саме я, майже без нічиєї допомоги, влаштував
Пайкрафтові  перекинуту донизу постіль. Я пробув у його квартирі, по суті, цілих
два  дні.  Людина  я  винахідлива,  вмію  тримати в руках викрутку й люблю в усе
втручатися.  Я наробив йому всіляких хитромудрих пристроїв: протяг дріт, щоб він
міг,  коли  треба,  подзвонити,  переставив  усі  лампи,  щоб вони світили знизу
вгору,  а  не згори вниз, і таке інше. Все це було для мене надзвичайно цікаво й
захоплююче.  Я  залюбки  уявляв  собі,  як  Пайкрафт повзатиме величезною жирною
мухою  по  стелі  й, чіпляючись за одвірки, перебиратиметься з однієї кімнати до
іншої. А от до клубу він уже не прийде - ніколи, ніколи, ніколи!..
Але  потім, скажу я вам, фатальна моя винахідливість зле наді мною посміялася. Я
сидів  перед  Пайкрафтовим  каміном,  попиваючи  його  віскі,  а  він  у  своєму
улюбленому  кутку  під  карнизом прибивав до стелі килимок, коли мені сяйнула ще
одна ідея.
-  Пайкрафт!  - вигукнув я. - А ви знаєте, нічого цього зовсім не треба! - І, не
подумавши  до кінця, які наслідки може дати моя ідея, випалив: - Свинцева спідня
білизна!
Лихо було скоєне.
Пайкрафт ухопився за мою ідею, ледве стримуючи сльози.
- І я знов житиму, ходитиму, як усі!.. - белькотів він.
Я виказав йому весь секрет, не зміркувавши, до чого це призведе.
-  Купіть  лист  свинцю,  -  пояснював  я,  -  наштампуйте  з  нього кружалець і
понашивайте  їх  на  білизну  -  стільки,  скільки  вам треба. Замовте чоботи на
свинцевій  підошві, заведіть собі важкеньку свинцеву валізу - і все буде гаразд!
Замість  сидіти  арештантом  отут  під  стелею, Пайкрафт, ви зможете вирушити за
кордон, зможете подорожувати...
І раптом мені прийшла до голови думка ще щасливіша.
-  Вам  не  страшна  тепер  ніяка  корабельна  катастрофа, Пайкрафт! Досить лише
скинути  з  себе  бодай  трохи  одежі,  взяти  в  руку  необхідний  багаж - і ви
зніметесь у повітря!
Пайкрафт  так  розхвилювався,  що випустив молоток, і той мало не поцілив мені в
голову.
- Яке щастя! - вигукнув Пайкрафт. - І я знов прийду до клубу!
Мене мовби холодною водою обдало.
- Яке щастя! - промимрив я. - Атож... Звичайно, прийдете...
Він  таки й прийшов. І тепер приходить щодня. Он він сидить позад мене й наминає
вже  третю  -  їй-богу,  не  брешу!  - булку з маслом. І ніхто на цілому світі -
ніхто,  крім його економки й мене, - не знає, що Пайкрафт, по суті, не має ваги,
що  він  усього-на-всього  надокучлива гора матерії, яка поглинає їжу, така собі
хмара  в людській одежі, піепїе, пегаз, найнікчемніший із людей. Сидить і чекає,
поки  я  допишу.  А  тоді  спробує,  якщо  це  йому пощастить, підстерегти мене.
Підійде, погойдуючись, до мого столика...
І  знов  торочитиме  мені те саме - про те, що відчуває і чого не відчуває, і що
йому  часом  здається,  ніби  в  нього це починає минати... І знов, десь посеред
своєї  безглуздої  і  безугавної  балаканини,  вставить:  “То  як,  таємниця під
замком,  га?  Бо  якщо хтось про це довідається... Мені буде така ганьба... Ви ж
розумієте,  людина  опиняється  в  такому  дурному становищі - повзає по стелі й
таке інше...”
Пайкрафт  зайняв  прекрасну  стратегічну  позицію  між  дверима і мною. Як би це
тепер від нього втекти?..


©  УЕЛЛС  Герберт.  У  безодні:  Оповідання.  -  К.:  Веселка,  1988.  -  312 с.
(“Пригоди. Фантастика”).
© ЛОГВИНЕНКО О. П., переклад з англійської, 1988.
