Тінь попередника
Єшклієв Володимир


Повернення до зорельотів. Передмова
   
   Мине якихось вісім століть і людство розселиться по найближчих зоряних островах. Побудує гігантські космічні лінкори. Знайде братів по розуму. Оволодіє технологіями клонування найпрекрасніших представників своєї раси і навчиться стрибати крізь діри у просторі — Темні Шляхи.
   Але усі ці запаморочливі досягнення не зроблять людей ані щасливими, ані невразливими до вірусів, психічних розладів, енергетичних криз і агресивних диктаторів. Люди майбутнього страждатимуть від тисняви в позаземних поселеннях-куполах, боротимуться за гідність, рівність, справедливість і мріятимуть про свободу. А ще (немов на додачу до всіх інших проблем) з далеких планет прийдуть небачені хижі звірі. І тоді таємна служба галактичної Імперії (достойний «нащадок» відомих нам КДБ, ЦРУ, МІ-6 тощо) збере команду найкращих фахівців і спрямує їх на землеподібну планету, що обертається навколо рудої зірки. На безнадійно провінційну планету Кідронію, де в глибоких копальнях працюють простуваті шахтарі-клони, а в океанах живуть істоти, схожі на броньованих кальмарів…
   Володимир Єшкілєв, автор «Тіні попередника», більш знайомий українському читачеві як успішний автор пригодницьких романів про степових кочовиків, середньовічних алхіміків, відьом, жерців і масонів. І тут, раптом, він залишає звичний для себе світ чаклунських кланів і таємних лож. В новому романі він пропонує нам світ, який змушує згадати науково-фантастичні епопеї 60-70-их років минулого століття. Назад, до зорельотів і героїв азімовських «Космічних течій» і «Фонду»? Можливо, Єшкілєв відчув нову тенденцію у світовій літературі, котра вже стомилася від драконів, ельфів і гномів, до непристойності розмножених незліченними наслідувачами професора Толкіна?
   Зрозуміло, що зазначене повернення зорельотів має відбутись не просто так, а зі всією принагідною атрибутикою. Скажімо, важко не помітити науковий елемент в «Тіні попередника». Адже космічний простір роману — не просто уявний світ автора. Це прораховані відстані між планетами, продумані параметри атмосфер і геологічних формацій, класифікації зірок і космічних об'єктів, зазначені часові виміри. Ви неначе потрапляєте до ультрасучасного Планетарію з ефектом повної присутності. Але при тому ані улюблені єшкілєвські відьми, ані масони насправді нікуди не щезли. Вони з'являються на сторінках роману за першим викликом автора. Тепер вже під масками Знаючих і Стражів. З'являються, й без особливих реверансів намагаються переформатувати зоряну Імперію під свої потреби. Чи може під сюжетні потреби автора? Тут вже вирішувати не мені, а читачам і літературознавцям.
   А тим, хто мріє про пустелі та океани далеких світів, я дуже-дуже раджу прочитати цей роман. Відвідати бенкет, на якому гостям подають головоногі «мумулії», стати свідком полювання на величезного інопланетного мечоносця, заглибитись в таємничий лабіринт на древній планеті Фаренго. До речі, саме ця вигадана планета, яку авторська фантазія помістила у сузір'ї Оріону, дала назву трилогії, першою частиною якої і є «Тінь попередника». Зараз, подейкують, Володимир Єшкілєв працює над другою книгою трилогії, яка називатиметься «Гніздо». Сподіваємось, що невдовзі ми читатимемо про нові пригоди героїв космічної епопеї.
   
   Олена Дворецька
  
  
   
    Володимир Єшкілєв. Тінь попередника
   
   
    Роман
    (перша частина трилогії «Фаренго»)
    
    Тривога не захопила курсантів зненацька. Тут, на орбітальній базі П'ятнадцятого флоту, звикли до сигналів тривоги — навчальних і бойових. Дисплеями розбіглись лінії евакуаційних схем, особисті комунікатори прийняли «сигнал дев'ять». Це означало: базу заражено. Така можливість не раз програвалася під час навчальних занять. Дії кожного підрозділу були розписані й вивірені до секунд. Курсанти на ходу підняли каптури біозахисту й розбіглися по бойових постах. Позитронний мозок бази вивів на дисплеї дані телеметрії: приміщення сектора надійно загерметизовані, всі служби захисного периметру активовані. Відкрилися порти секторального сховища нанороботів, і зграйки мікроскопічних розвідників розлетілися, розбіглись і розповзлися житловими та агрегатними відсіками. Вони взяли під контроль фільтри і головні вузли системи життєзабезпечення.
    Позитронний мозок перевів усі приміщення населених зон у режим «автономна атмосфера». Тихе шипіння за панелями підтвердило, що загальний контур примусової вентиляції заблокований, а в житлові блоки повітря подається з кризового резерву. Загалом усе відповідало тактичним інструкціям, перші хвилини тривоги пройшли у штатній підготовці процесу локалізації зараження. Але незабаром курсанти почали все частіше й частіше кидати погляди на дисплеї. Час ішов, а ключового наказу на евакуацію персоналу не надходило.
    «Мозок аналізує рівень загрози. Напевно, з карантинного модуля на базу проник ксеновірус», — вирішив черговий по сектору. Він знав, що за останній тиждень база прийняла у свої доки два безпілотних рейдери, які повернулися від зоряних систем Оріону. З такими кораблями-розвідниками траплялося різне. Подейкували, що багато років тому, ще перед Війною, дослідницький безпілотник заразив два сектори бази смертельним інопланетним вірусом.
    Черговий кинув оком на дисплей. Червоним тлом бігли білі літери транспаранту: «Увага! Загроза зараження вища плюс. Кризовій команді й персоналу бази озброїтись і надіти скафандри категорії «А». При виявленні нерозпізнаних рухливих об'єктів відкривати вогонь на знищення. Дозволено застосовувати всі номери боєкомплекту».
    «Це не вірус», — зрозумів черговий, двадцятирічний найманець із Тіронії. Його шкіра вистрілила холодним потом. Тіронієць нервово оглянув приміщення, але не побачив жодних «нерозпізнаних рухливих об'єктів». Стіни службового блоку матово відсвічували червоним. Великі екрани дублювали той самий наказ, який світився на його нарукавному дисплеї. Пурпурові відблиски застигли на світло-сірому ґлянці панелей. Тим часом автоматика відкрила ніші, де зберігалася особиста зброя персоналу бази. Дві курсантки вже розгерметизували капсули, в яких було сховано аварійні скафандри. Згідно з інструкцією, одна з курсанток повинна була надіти скафандр на чергового, друга — на старшого оператора захисних систем. І лише після цього інструкція дозволяла самим курсанткам зайнятися власною безпекою. Цю послідовність дій при кризових операціях зберігали незмінною вже багато століть. Із тих легендарних часів, коли бойові пости кораблів і баз ще не перетворилися на символічні придатки до роботизованих систем.
    Оператор поквапився озброїтись. Пістолет зручно ліг у заглибину на верхівці пелюсткового кронштейна: чорна, компактна машина смерті, в якій схована складна механіка кінетичної катапульти. Це була справжня зброя офіцера Флоту. На порядок потужніша за ті «кінетики», якими озброювали поліцейських та благонадійних колоністів на Периферії.
    «Чому досі немає наказу про евакуацію?» — нервова занепокоєність чергового раптом вилилася в зрадливе тремтіння пальців. Він знову подивився на дисплей. Там і далі висвічувалося те ж попередження. Черговий чомусь згадав, як колись давно на Тіронії, у загонах робочих клонів, почались заворушення. Тоді на інформаційних екранах житлових куполів світилися такі ж білі літери. Що там було написано? Щось на штиб: «Не виходити з приміщень! Не допускати паніки у житлових блоках!»
    Курсантка саме розгорнула й активувала скафандр чергового, коли тріснула плита підвісної стелі. До блоку впало щось безформне й темне. Воно підім'яло під себе курсантку — та навіть не встигла скрикнути. Оператор навів на «щось» пістолет, але воно випередило постріл. «Щось» рухалося швидко, на межі фіксації людським оком. Черговий побачив, як відірвана голова оператора впала на панель бойового посту й кумедно підскочила, заливаючи все навколо кров'ю. Наступної миті ще одне «щось» зіскочило зі стелі на чергового.
    Важке, скрипливо-сухе й жорстке, воно смерділо чимось нестерпно кислим і нестерпно чужим. Чергового пригнуло до панелі. Він спробував скинути з себе це «щось», але воно міцно вчепилося в нього чи то мацаками, чи то ребратими відростками. «Щось» коротко чвакнуло. Смерть тіронійця була майже безболісною.
    Коли серце секторального чергового зупинилося, індикатор часу на його нарукавному дисплеї відрахував чотириста вісімнадцяту секунду від моменту оголошення тривоги на базі Волт-Армстрідж.
   
   
    
     Частина перша: Полювання на мечоносця
    
    1
    Борт фрегата Е91 «Девастейшн»,
    орбіта планети Кідронії (4КВ67:3),
    зоряна система Абелари (55 Рака).
    6 семпрарія 416 року Ери Відновлення.
    
    Біле сяйво ламп. Усі навколишні предмети віддзеркалюють це сяйво стерильною білизною своїх вигинів і площин. Навіть «драбинка» індикаторів апаратури пробудження світиться тут холодними біло-сріблястими рисками. Три її верхні сходинки вже не миготять. Вони по всій довжині наситилися спокійним яскравим сріблом. Значить, загальна фізіологія в нормі, врощені в тіло аналізатори не знайшли прямих загроз та дисфункцій. О'к.
    Три сріблястих переконливих «о'к».
    Можна навіть спробувати поворушити рукою. Вказівний палець, середній, потім обережний, нестерпно повільний дрейф зап'ястка крізь в'яжучий гель протиперевантажного кокона. Зап'ясток пливе-пливе і впирається в липку й теплу кишку шланга.
    Але навіть таке навантаження виявляється надлишковим для організму, який три тижні перебував у стані абсолютного динамічного спокою. Перед очима спалахує ґало кольору лососевого м'яса. Хоч щось кольорове, альтернативне цій суцільній навколишній сріблястості. П'ята «сходинка» індикатора починає миготіти швидше. Ну й нехай. Головне, що він знову може керувати своїм тілом. Контролювати кожен рух, стишувати хвилі ненавмисних м'язових скорочень. Скільки разів виходив він із «транзитного стану другого типу», стільки ж відчував цю войовничу радість самознайдення. Кажуть, що десь після півсотого виходу яскравість вражень остаточно згасає. Шкода.
    Мерехтять сьома і восьма лінії. Це, у свою чергу, зраділи людському відморозкові індикатори комунікаційних здатностей. За дві-три стандартні хвилини[1] він зможе прогугнявити щось на кшталт «у-у», за десять — тихо прошепотіти слово. А хвилин через двадцять-тридцять спроможеться вже зовсім чітко сформулювати вимогу до робота, який контролює процедуру пробудження. Він накаже йому приготувати гігієнічний комплект номер чотири і «синій коктейль». Хоча не виключено, що на кораблях Служби коктейль зовсім не синій. Адже в багатовікових, замкнених і добре фінансованих структурах завжди культивували свою особливу корпоративну естетику. На штиб цієї сріблястої графіки, яка мерехтить і підморгує перед його очима.
    Коктейль виявився рудим, під колір тутешнього світила. Поки руда рідина тече стравоходом і скобоче шлункові рецептори, блакитнуватий теплий розчин змиває з поверхні тіла залишок гелю-амортизатора. Шкірні отвори потрохи згадують своє природне призначення, болотяна блідість відступає до долонь і п'ят. Карантинна служба вже встигла переслати роботам відновлювального відсіку перелік місцевих вимог. Тепер напружений і чіткий голос знайомить новоприбулого зі списком необхідних антивірусних ін'єкцій та підтверджених ліцензій на встановлене в його тіло обладнання.
    Він майже не слухає. Згідно з підписаним на Арпікрані контрактом, Служба Запобігання взяла на себе всі його карантинні й візові проблеми. Усі без винятку. Перед рейсом техніки служби нашпигували його плоть своїми мікро й наноагрегатами. Тепер нехай тутешній резидент дає собі раду з місцевими і доводить їм, що з цього кіборґенного[2] фаршу підлягає митному ліцензуванню, а що ні. А він, техноархеолог, спеціаліст першого класу Олександр Вольск, навіть не знає функцій та розрізнювальних кодів мікроглобул, нанороботів і чіпів, котрі імплантували до його тіла. Й не зобов'язаний знати. І не повинен. І це також обумовлено в його контракті.
    Блакитна рідина вже не омиває тіла. З отвору в стіні вистрибує маніпулятор і спритно згортає плівку, якою було покрито душову кабінку. У дзеркальній ніші, правіше від нього, з'являються рушники, футляр гігієнічного комплекту й одяг із характерним платиновим вилиском.
    «Бактерицидна тканина. Знову алергія, плями, свербіж», — він відганяє скаредні думки, як мух. Навіть робить відповідний рух рукою. Рух виявляється незґрабним, рука Вольска наштовхується на маніпулятор, той ґречно відстрибує. Голос робота змінює тональність з офіційної на привітно-напружену:
    — На зв'язку з вами співробітник Джи Тау в ранзі радника-представника Вангель Гело-молодший. Ви готові до контакту?
    «Велику й жахливу Службу Запобігання тут називають «Джи Тау», — завважує техноархеолог і випереджує наступне питання робота:
    — Готовий. Але… якщо це не заборонено, без TVC[3].
    У нижній частині відеопанелі спалахує тонка жовта смужка. Візуальний контакт блоковано. Натомість виникає голос. Він звучить у голові археолога. Робот спрямував авдіосигнал на особистий комунікатор Вольска. От сволота. Голова ще не готова до підчерепних голосів і вібрацій. Вона нестерпно зудить зсередини. Археолог пропускає стандартний початок привітання.
    — …самопочуття? — Гело-молодший дотримується літературних словоформ, уже напівзабутих у підземних містах і куполах Арпікрана. Він ретельно вимовляє закінчення слів і трошки шепелявить. Шамопошуття, ага…
    — Дякую, — каже Вольск уголос. — Усе в межах норми. Скільки будуть цудурити на карантині?
    — Цу-ду-ри-ти? — здається, що радник-представник смакує нетутешнє слівце. Коли дегустація закінчується, він інформує:
    — Тридцять шість стандартних годин, що приблизно відповідає сорока двом місцевим. Під ґарантії Служби вам відкрили зелену лінію.
    — Найзеленішу?
    — Зеленішої взагалі не буває, — приймає пас Гело-молодший. Виявляється, місцеві лицарі плаща й кинджала теж дружать з гумором. На відміну від тих товстошкірих барбосів, які готували його до польоту.
    — Я вдячний, Вангелю, — Вольск доводить теплість у голосі до максимальної позначки.
    — Не варто, Олександре. Працюватимемо разом, в одній команді. До речі, автоматика корабля підтвердила, що фізіологічні параметри ваших колеґ також у нормі.
    — Я радий. Надзвичайно приємні люди. Особливо леді Вей. Вона каже, що полюбляє натуральний морквяний фреш.
    — Невдовзі зможете обмінятися враженнями від польоту.
    — Це мене щиро тішить. Між іншим, натуральний морквяний фреш — неабияка гидота.
    — Он як… А в нас, уявіть собі, вважається делікатесом. Батьки-командири нашої колонії почали інвестувати в гідропонні плантації лише після Війни.
    — Живете на синтетиках?
    — Переважно.
    — Цу. Це не респект.
    — Так. Але жити можна. Ми закуповуємо синтезатори останніх моделей. У молекулярних копіях харчових продуктів одна помилка на три квадрильйони одиниць синтезу…
    — Вражає. У мене є одне прохання, Вангелю.
    — …?
    — Я би хотів отримати учбовий пакет домінуючого місцевого діалекту. Це важливо для моєї роботи.
    — А вам хіба не імплантували комунікатор із перекладацькими функціями?
    — У мене стандартний пакет імплантантів.
    — То які проблеми?
    — Стандартний пакет не сінкомить новоутворення локальних, молодіжних і професійних сленґів.
    — Що він… не робить?
    — Це також сленґ.
    — Щось гумористичне?
    — Так. Гумористичне. Маєте рацію… То у вас є учбовий пакет?
    — Якщо чесно, то ніколи не чув про такий. Ми — невеличкий молодий світ. І я не думаю… Тобто я впевнений, що тут не може виникнути якоїсь проблеми. Мовний бар'єр між прибулими й місцевими практично невідчутний. Нашій колонії лише дев'яносто років. Вона має тісне спілкування з Випереджуючими планетами. Ми тут дивимось увесь базовий розважальний контент із Альфи-Альфи й навіть щотижневі шоу з Землі.
    — Це неабиякі досягнення. А як тут із незакомплексованими дівчатами?
    — Так само, як і на Арпікрані. До речі, про дівчат. Про «незакомплексованих», як ви цікаво висловилися… Тут у нас, як би так правильно сказати, трохи консервативне ставлення до сексу. Наприклад, якщо наші добрі колоністи дізнаються, що вашій дружині ще немає шістнадцяти років, до вас можуть поставитися недружньо.
    — Бріко! — каже археолог. На арпікранському богемному сленґу це слово означає «повний відстій».
    — Традиції малих світів. Ви маєте розуміти.
    — Так, звісно. І який тут, у вас, шлюбний мінімум?
    — Сімнадцять стандартних.
    — Цу.
    — І ще одне: для статевих стосунків з клонами у нас вимагається спеціальний дозвіл місцевої адміністрації.
    — Адміністрації Сектора Кастора?
    — Та ні, не все так сумно, — чути, що Гело-молодший сміється. — Такими питаннями намагаємося не турбувати керуючу планету. Кажучи про місцеву адміністрацію, я маю на увазі шерифів у поселеннях.
    — Усе одно: бідні, бідні клони.
    — Клонам тут не всі довіряють. Точніше: майже ніхто не довіряє. Були випадки бунтів у старих копальнях.
    — О, як цікаво! Повстання клонів-революціонерів? Шахтарські леґенди?
    — Не зовсім… А ви хіба не в курсі? Історію нашого світу вам повинні були записати на зовнішній комунікатор.
    — Вони її й записали, напевне. Але я… Ну, скажімо так, у мене поки що не було достатньо часу для детального ознайомлення.
    — Розумію. Тепер буде.
    — Так. Тепер буде.
    — До речі, те, що записано на ваш комник, — це не офіційна версія, яку вивчають у школах. Це справжня історія.
    — І великі відмінності від офіційної?
    — Достатні.
    — Добрі традиції малих світів?
    — Ви повинні розуміти…
    — Так, розумію. Я уважно і вдумливо вивчу вашу справжню історію. Обіцяю.
    — І це буде зовсім не зайвим, Олександре. Наш світ колись добровільно увійшов до бунтівної Федерації Ноли… Й досі у нас не все просто. Ми утримуємо хитку рівновагу між прагненнями колоністів і вимогами імперського уряду. Час від часу сепаратні настрої заволодівають почуттями місцевих есквайрів та інтелектуалів. Тому Служба намагається попередити будь-які ситуації, що провокують конфлікти і ксенофобію. Приїжджим ми рекомендуємо утримуватися від того, що може дратувати тутешню людність. Я, про всяк випадок, підготую для вас довідку про тутешні заборони і звичаї. Перешлю її через дванадцять годин.
    — Дякую. Ви зробите мені неабияку послугу… Лише одне маленьке виправлення: моїй законній дружині вже виповнилося сімнадцять стандартних років. Якщо у тому досьє, яке ви читали, є інакша інфа, то це лише наслідок непорозуміння. Так повелося, що наші чиновники фіксують вік за арпікранським місцевим часом. Наш рік на три місяці довший за земний. Така ось плутанина у ваших даних, раднику… В арпікранських канцеляріях, як бачите, звили собі гнізда тверді патріоти.
    — Вибачте.
    — Все о'к, Вангелю, все о'к, не переймайтеся… Між іншим, хочу вас відразу запитати. Як фахівця. Як ви вважаєте, раднику, що іще, на ваш погляд, з моєї грішної біографії може викликати недружнє ставлення з боку консервативних мешканців вашого малого світу?
    — У мене немає вичерпних даних щодо вашої грішної біографії, — в голосі Гело-молодшого з'являється щось невловимо-металеве. — Між іншим, ми називаємо наш малий світ Кідронією.
    — Кідронія. Так, я знаю. Красива назва.
    — Я радий, що вона вам подобається. Ми дуже любимо нашу Кідронію, Олександре. Може, це вас і здивує, але тверді патріоти звили собі гнізда не лише в арпікранських канцеляріях. Відпочивайте, вивчайте файли попереднього ознайомлення. Стикування фреґату з карантинною станцією передбачається за три з половиною години.
    — Стандартних?
    — Ні, кідронійських.
    
    2
    Поселення «Благословенне починання»,
    Кристалічна провінція,
    планета Кідронія (4КВ67:3)
    системи Абелари (55 Рака).
    7 семпрарія 416 року Ери Відновлення.
    
    Цивільний лікар поселення «Благословенне починання» Авл Кірінскі архівував дані медичного сканування. Він рішуче розвернув своє крісло в бік асистента Мангуса:
    — Якщо ви, колеґо Мангусе, як зазначено у вашій особистій справі, направду володієте зародковими навичками телепатії, то ви вже повинні знати, яким буде моє рішення.
    — Мої телепатичні здібності не такі розвинуті, док, — Мангус стримано посміхнувся. Так повинен посміхатись мудрий підлеглий у присутності перестарілого занудного шефа. — А крім того, ви ж імплантували собі захисного чіпа.
    — Це нетактовно, Мангусе, казати вголос про мої імплантанти. Вкрай нетактовно… І взагалі, скільки ж можна вам нагадувати, що недоречно мовити вголос про імплантні мережі респектабельних і поважних громадян? Недоречно, колеґо, ви розумієте? Неприпустимо. Навіть тоді, коли ми з вами розмовляємо око в око. Ви, колеґо, недавно у нашому поселенні, й лише тому я вибачаю вам цю нетактовність.
    — Присягаю, док, я ніколи не буду висловлюватись уголос про імплантанти або нанороботи, вмонтовані у шляхетні тіла поважних громадян.
    — Я сподіваюся, дуже на це сподіваюся, Мангусе. Ви виросли і практикувались у Центральному поселенні, а там завжди заохочували безцеремонність і невизнання життєвих досягнень старших.
    — Мені важко порівнювати.
    — Я розумію, що важко. Адже ви, колеґо, ніде й не були, окрім вашого Центрального. Я знаю, знаю. А от я, до вашого відома, за останні сімдесят п'ять років побував на п'яти Випереджуючих планетах, й у всіх — я наголошую! — у всіх тридцяти поселеннях Кідронії. Й ніде, кажу вам, не бачив більшої неповаги до фундаментальних цінностей Відновлення, аніж у цьому вашому припортовому вертепі. Там, пам'ятаю, ще перед Війною сумнівні істоти, народжені від незаконних стосунків людей з клонами, отримували високі посади й навіть викладали в тамтешньому так званому університеті. А тепер вони керують дітьми спадкових громадян Імперії! Віддають накази, вимагають до себе поваги, немовби мали на це природне право. Про таке навіть думати бридко… Я не расист, колеґо, й не прибічник сенаторів-консерваторів, але ж є межа прийнятого. Наші з вами предки досягли галактичної могутності завдяки тому, що сповідували генетичну суворість і віру в мудрість Отців-відновлювачів.
    Мангус схилив голову, щоб Кірінскі не побачив його скептичної посмішки. Старий док і без того підозріло дивиться на його Зару. Якщо ж дідуганові сильно засвербить, то для медика його ранґу не буде особливих перешкод для того, щоби порівняти біологічний паспорт Зари з її натальною картою в базі даних Сектора Кастора. І тоді Мангуса, у кращому випадку, звільнять з роботи і позбавлять лікарського сертифікату. Тому асистент перевів розмову в інше русло:
    — То ви не плануєте відправляти на Нолу мій звіт про знахідку в південних виробітках?
    — Звісно, що ні. Я, колеґо, не збираюся на схилі літ ставати посміховиськом для адміністраторів керуючої планети.
    — Але ж ця жінка існує. Вона не привид.
    — Не привид, погоджуюсь. Але й не жінка.
    — Тобто?
    — Згадаймо, колеґо, що ми маємо, так би мовити, об'єктивно. Без ваших сміливих домислів і припущень. Наявні факти кажуть про наступне: рудничні клони випадково знайшли в закинутих виробітках копальні «Темне сузір'я» якесь вибірково пошкоджене людиноподібне тіло, організоване за жіночим типом. Це тіло має генетичну та молекулярну карти, які не співпадають із жодною з паспортних карт, що містяться в базах даних. Відповідностей не знайдено ані серед паспортних карт народжених, ані серед карт гуманоїдних клонів, створених за останні сто десять років. Себто, такого організму офіційно не існує. Його немає в принципі. У жодному з вісімдесяти п'яти світів, населених людською расою.
    — Але ж цей неіснуючий організм зараз лежить у морфологічній камері реанімаційного робота. За тридцять кроків звідси. Між іншим, на цьому неіснуючому організмі в момент знаходження був звичайний шахтарський комбінезон моделі «універсал».
    — Ми, колеґо, не знайшли в організмі жодного імплантату. Жодного наноробота і взагалі — жодного штучного агрегату. А неоснащених тіл не існує вже багато століть.
    — Деяких клонів не опоряджують стандартним набором імплантатів.
    — І для чого ви це кажете, колеґо? При чому тут стандартний набір? Молекулярні обмежувачі інтелекту і біологічного віку в будь-якому випадку імплантуються усім без винятку клонам. Усім без винятку.
    — А якщо цей клон і не передбачали обмежувати? — запитав Мангус і відразу про це пошкодував. Старий педант обов'язково запам'ятає таке неприпустиме запитання.
    — Такого, колеґо, не може бути у принципі! — на межі чола і лисини у Кірінскі наморщились шкіряні «бархани». — Вже триста років заборонено виробляти клонів без обмежувачів. Це ж порушення принаймні двох імперських і чотирьох місцевих законів. За таке, колеґо Мангусе, назавжди позбавляють права на професію і засуджують до багаторічної примусової ізоляції. Та й хто б, цікаво, ризикнув на таке зважитися? Я би подивився на такого… До речі, саме лише це ваше припущення… — Кірінскі навіщось енергійно махнув у бік асистента рукою. — Так, колеґо, саме лише припущення, що таке можливе, ображає мій розум. Ображає розум кваліфікованого медика. Ось що я вам хотів сказати, колеґо.
    Мангус облизав пересохлі губи.
    — Але ж були винятки, — чомусь пошепки сказав він.
    — Це радше леґенди, аніж правда. Літературні фантазії, які були популярні перед Війною, — сказав док після недовгої паузи й теж стишено. — Ви ж зараз згадали… Тобто, ви у формі особистого — наголошую, особистого! — припущення розмірковуєте про існування… Про те, що нібито існували якісь особливі необмежені довгоживучі клони придворних наложниць та древніх імперських жриць. Я вас правильно зрозумів, колеґо Мангусе?
    — Так, док. І цей наш організм — жінка.
    «Бархани» зникли і знов напнулися над чолом цивільного медика Авла Кірінскі. В іншій ситуації це б розсмішило Мангуса.
    — Як би там не було, — з наростаючим роздратуванням вимовив док, — а у нас на Кідронії немає спеціалістів, які б спромоглися виробляти і виховувати високоякісних клонів. Я, принаймні, про таких нічого не чув… Та ні, такого в жодному разі не могло статися. У нас немає елітного розплідника, немає традиції майстрів-клоноробів, нічого немає. А якщо вона… — цивільний медик подивився у вікно, за яким загусли сутінки кольору стиглого авокадо. — Якщо цей знайдений жінкоподібний організм справді є клоном, то, без сумніву, це клон високоякісний і, у своєму роді, унікальний… Ні-ні, — Кірінскі рішучим рухом вимкнув екран сканера. — Я навіть думати про це не хочу. У нас такого не зроблять. І не посміють зробити. У всіх лабораторіях встановлені системи спостереження Джи Тау. І всі, між іншим, про це знають.
    — Значить, нам її підкинули ззовні.
    — Ззовні? Хто? Навіщо?
    — У космосі живуть не лише люди.
    — Ви, колеґо, маєте на увазі цих?.. — доктор не закінчив запитання. Шкіряні «бархани» утворили щось на штиб стрілки, спрямованої до тім'я і вище, кудись до безодень Космосу. Мангус давно завважив, що кідронійці старшого покоління з превеликою нехіттю вимовляють слова «ящери», «ґ'орміти». Хтось — здається Зара? — пояснив йому, що це такий доісторичний забобон: якщо ворогів не називати на ім'я, то вони не зможуть тебе почути й побачити. Отже, цей лисий щур Кірінскі западає на доісторичні забобони. Кумедний шкарбун.
    — Нехай це все виясняють ті, кому належить виясняти подібні речі, — запропонував після незручної паузи асистент. — Наша справа маленька: відправити звіт за інстанцією. Інакше, рано чи пізно, — Мангус багатозначно обдивився напівтемне приміщення, — люди з Джи Тау звинуватять нас у тому, що ми приховуємо важливий для державної безпеки факт знайдення нерозпізнаного гуманоїдного організму. Не виключено, що цей нерозпізнаний організм використовували зі злочинними намірами. Можливо, його створили для підриву законної влади. Хтозна… Окрім того, за кілька годин реанімаційні роботи відновлять життєдіяльність організму. У нас тут не ізолятор і не тюрма. Організм може втекти… У неї, док, атлетично розвинена мускулатура. Мені особисто не дуже затишно, коли в нерозпізнаних організмів такі вибірково розвинуті м'язи. Мені розповідали, що трапляються небезпечні клони. Так би мовити, з сюрпризами. У нашому районі, наскільки мені відомо, виробітки старих копалень тягнуться на сотні, якщо не на тисячі кілометрів. Тягнуться у напрямі Великих Печер. А там практично відсутні охоронні системи. Якщо вона втече туди, до Підземних, нам буде непереливки.
    Кірінскі замислився. Асистент, на його думку, був надто молодим для відповідальної посади й, до того ж, не дуже розумним. Але тепер він казав переконливі й слушні речі. Сам лише факт офіційного запиту до банку генетичних даних уже міг зацікавити усюдисущих нишпорок Джи Тау. І якщо цей нерозпізнаний організм (не допусти Бог Предків!) направду є клоном якоїсь посвяченої жриці із Знаючих…
    — На ній не було знаків? — старий лікар провів пальцями вздовж скронь.
    — Знаків, док?
    — Символів на шкірі, татуювань, малюнків?
    — Ні. Не було, — похитав головою Мангус і спробував зазирнути в темні зіниці цивільного медика.
    Той відвів погляд. За вікном руде сонце котилося за гірський хребет. У кімнату заповзла темрява, й автоматика увімкнула зеленкувату підсвітку лабораторних панелей. Від такого освітлення шкіряста голова Кірінскі стала зловісно-ящероподібною. Тепер Мангус ще більше пошкодував, що взагалі згадав про довгоживучих клонів. Він завжди був помисливим, і тепер його повільно та впевнено охоплювало недобре передчуття.
    — Я відправлю ваш звіт на Нолу зранку, — прийняв рішення Кірінскі. — Так, відправлю. А також відправлю його копію до місцевої резидентури Джи Тау. На обидві адреси моїм особистим кодом. Ось так, колеґо… А тепер ідіть додому, Мангусе. Відпочивайте. Нам обом потрібно відпочити. Сьогодні у нас був важкий день.
    
    З
    Резиденція Шекана,
    планета Сагунт (7КВ18:а2),
    Система зірки Капели.
    9 семпрарія 416 року Ери Відновлення.
    
    Серпаті піскові дюни впритул підступали до пірамідальних веж резиденції Шекани. Пустеля підкралася аж до стін, засипала підніжжя споруд і з'їла частку їхньої вертикальної величі. Але того, що залишилося, було достатньо, аби людина відчула себе комахою на тлі сіро-бурих металевих бастіонів Шекани.
    Її побудували у третьому столітті Ери Відновлення, коли Стара Імперія перебувала на вершині адміністративної і фінансової могутності. Колись ґраційно-витончена резиденція солархів[4] і намісників тепер скидалася на древню фортецю, споруджену велетнями й забуту на краю порохнявого світу.
    Але зовнішня потертість не перекинулася на внутрішні інтер'єри Шекани. Обличковані сірим і темно-зеленим гранітом зали, бронзові колони і сапфірові плафони ряхтіли відблисками на бездоганному поліруванні, як і в часи тих грізних володарів, чиї зоряні каравани першими досягли розсипів білих сонць Поясу Гулда[5]. Іридієва статуя імператора Сіорана Першого прикрашала стометровий марш малахітових сходів, що вели до Приймальної зали, здатної вмістити п'ятдесят тисяч імперських підданців. Споряджені швидкісними монорельсами тунелі прямували звідси до захищених від пилових ураганів підземних стартів. У кращі дні резиденції зі стартових майданчиків космодрому Шекани транспортні човники щодня злітали до орбітальних баз і портів. Туди ж, у свою чергу, швартувалися величезні вантажні кораблі з сировинних колоній, які забезпечували тримільйонне населення Сагунту всім, чого не виробляли місцеві фабрики молекулярного синтезу.
    Тепер, коли доба Сіорана стала леґендою[6], резиденція отримала нове призначення. Тут розмістили арсенал і резервний командний пункт Дев'ятого флоту, однієї з другорядних космічних армад Нової Імперії. Війна з ящерами обійшла цей сектор стороною, і його стратегічне значення було, врешті-решт, визнано непереконливим. Лише сімсот десять представників земної раси мешкали тепер у неозорих лабіринтах Шекани. Перший за владою із цих семисот десяти стояв тепер біля панорамного вікна Головної вежі й спостерігав схід Капели — місцевого сонця, яке на стародавніх земних картах називалось Альфою Возного. Золотий диск повільно й велично сходив на небосхил лимонного кольору. Під його променями спалахували шафрановим блиском далекі дюни. Нічне туманне марево боязко колихалося, готове будь-якої миті відстрибнути до західного обрію.
    Того, хто стояв біля вікна, завжди дивувала ця миттєва зміна кольорів, цей стрімкий перехід від нічної мерехтливої невизначеності до чітких, різаних кордонів між світлом і тінню. Він ще раз кинув оком на зміїсті рельєфи сагунтського піскового океану і відвернувся від ранкової панорами. Біля гранітної колони в очікувальній позі застиг офіцер його особистої охорони. Красивий екземпляр невизначеної статі, напівюнак-напівдівчина. Андрогін. Продукт найостаннішого зиґзаґу армійської моди. Золотаве світло Капели обливало сіро-сталеву уніформу андрогіна, грало всіма відтінками жовтого на металі нарукавних значків, на плечовому ковпачку зовнішнього комунікатора, на сріблястому канті короткої орденської планки.
    — Сіре, поряд із вікном можливості систем ворожого проникнення зростають на кілька порядків, — нагадав офіцер. Голос у нього був радше жіночим. Він (вона) ускладнив (ускладнила) форму попередження винятково заради надання словам додаткової ваги. Саме так рекомендували доповідати адміралам глибокі знавці імперського військового етикету.
    Адмірал не підтримував цих забобонів. Він відповів:
    — Я знаю.
    — Сіре, в мене є для вас кілька важливих повідомлень. Найближча «червона зона» перевірена і підготовлена для доповіді.
    — Добре.
    Вони пройшли в дальній кут кімнати й зупинилися там, де невелика ділянка підлоги була обведена яскраво-червоною лінією. Звідкись ізгори на військових зійшло тихе гудіння. Напівпрозора завіса силового поля надійно відділила захищену зону від решти світу. Тепер системи технічного шпіонажу Служби Запобігання втрачали шанс підслухати доповідь андрогіна.
    — Ось цього інсайдера, сіре, технічна контррозвідка флоту знайшла чотирнадцять стандартних годин тому, — повідомив (повідомила) офіцер, протягуючи адміралові прозорий прямокутний блок розміром у чверть долоні. В глибині прямокутника можна було роздивитися комаху завбільшки з плодову мушку.
    — Його функції?
    — Це малопомітний мобільний центр керування групою більш простих мікророботів. Дуже досконала модель. Керуюча частина його мозку змонтована на поверхні ванадієвих сфер діаметром у кілька сот атомів. Схема з'єднана з нейронами мікроскопічного паразита в кишківнику цієї комахи…
    — Лейтенанте, мене цікавлять не технічні деталі, а повний перелік завдань, які можна вирішувати за допомогою цього інсайдера.
    — Сіре, ми ще не вивчили всіх його можливостей.
    — Він збирав інформацію чи готував диверсію?
    — Перше техніки вже підтвердили, друге також імовірне. Все залежить від реальної конфігурації угрупування мікророботів. Ми вже знайшли їх шість, але серед них — жодного бойового.
    — Чи знайдені токсини в зоні проникнення?
    — Ні.
    — Що відомо про виробника?
    — За нашими даними, сіре, щось подібне перед Війною розробляла лабораторія Другого Арсеналу на Альфі Альфі. Керівник проекту — доктор Санг. Розробку фінансувало управління «С» Служби Запобігання. Наших техніків насторожили параметри комунікатора цієї мушки. Вона може керувати мікророботами на відстані двохсот метрів. Сигнали проходять навіть крізь товсті мури. Навіть крізь метал і захисні поля з магнітною складовою. Комунікатор використовує гравітаційну сингулярність особливого…
    — А де тепер доктор Санг?
    — Даних немає, сіре. Після Війни на всі розробки цього типу накладено найжорсткіші грифи секретності.
    — Продовжуйте вивчення. Тим, хто знайшов інсайдера, оголошую особисту подяку. Яке наступне повідомлення?
    — Ще два повідомлення, сіре. Можливо, між ними існує зв'язок. Перше: наш аґент на Альфі Альфі перехопив дивний запит від цивільного медика на прізвище Кірінскі з Кідронії. Враховуючи, що наш аґент тепер на Кідро…
    — Не вголос, лейтенанте.
    — Вибачте, сір. Запит медика стосувався ушкодженого клона, паспортної карти якого не знайдено в жодній із баз даних. Наші люди перевірили навіть картотеки спецпідрозділів. Нічого не знайшли.
    — Це заслуговує на увагу. Продовжуйте.
    — Окрім того, сіре, наші аґенти на Арпікрані повідомили, що Служба відправила звідти на Кідронію фреґат «Девастейшн». Спеціальна місія, всі дані під грифом «вищий рівень секретності». Навіть космодромну обслугу і стартові підрозділи терміново сформували з техніків Служби. На борту фреґата незвичайні пасажири. Збірна команда, три високооплачувані спеціалісти-контрактники. Досвідчений поліцейський слідчий з Тіронії, ксенобіолог[7] найвищої кваліфікації і TTS-археолог. Наші аналітики поки що не визначили, навіщо саме така команда відправлена на шахтарську планету. За фрахтовими документами рейс оплачений зі спеціального фонду фінвідділу управління «D». Спочатку аналітики припустили, що рейс якось пов'язаний з активізацією кідронійського підпілля, але потім…
    — Ксенобіолог і кідронійське підпілля? Дивна логіка.
    — Аналітики припустили, сіре, що повстанці почали використовувати невідомих нам небезпечних тварин для атак на армійські об'єкти.
    — Нісенітниця… — адмірал хворобливо примружився. Крізь прозорі контури захисного поля до «червоної зони» промкнулися золоті світлові стріли. Віконні фільтри явно пасували перед світанковою атакою Капели. — А, до речі, чим саме займаються TTS-археологи?
    — «TTS», сіре, або «технотрансселектика», — офіцер був готовий (готова) до цього запитання і доповідав (доповідала) з радісною чіткістю щойно поінформованої людини. — Так тепер в академічних колах називають ту галузь техноархеології, яка займається пошуками залишків інформації в древніх комп'ютерах, на стародавніх носіях даних і в усіх різновидах застарілої інформаційної техніки. Також до їхньої наукової компетенції відносять дослідження фраґментів загиблих кіборґів та біокомунікаторів минулих епох. Той спеціаліст, якого найняла Служба Запобігання, протягом кількох останніх років працював в Арпікранському Університеті. За аґентурними даними, він мав справу з інопланетними носіями інформації. Ці носії нібито знайшли під час секретних експедицій Служби на мертві планети, які перебувають у сфері юрисдикції ящерів. Наші аналітики вважають, що це планети старих червоних зірок, розташованих у районі пилового розсіяння в Темному Агрегаті Оріона.
    — Для такої роботи потрібний високий рівень допуску.
    — Так, сіре. В цього техноархеолога є відповідний рівень допуску і перший кваліфікаційний клас, підтверджений вченою радою Університету. Його прізвище Вольск. Ми знайшли його статті й повідомлення в археологічних бюлетенях.
    — Мені потрібні детальні досьє на всю трійцю. Де вони працювали раніше, сфери зацікавлень, досягнення, розробки… Плюс усе, що відомо про експедиції на мертві планети. Терміново.
    — Буде виконано, сір!
    Захисне поле «червоної зони» зникло. Андрогін ґраційно виконав (виконала) розворот на підборах і першим вийшов (вийшла) з кімнати. Тільки після цього адмірал різко зморгнув і захисні лінзи на його очах миттєво потемніли. Командуючий Дев'ятим флотом народився на Землі й погано переносив безжальні промені Капели.
    
    4
    Станція Служби Запобігання,
    орбіта планети Сагунт (7КВ18:а2)
    системи зірки Капели.
    9 семпрарія 416 року Ери Відновлення.
    
    Черговий технік увійшов до каюти Головного інженера станції без стуку і попередження. Це було проти правил субординації, прийнятих у підрозділах Служби, й особливо на об'єктах, підпорядкованих управлінню «С», яке займалося розвідкою і контррозвідкою. Головний інженер напружився, очікуючи чогось надзвичайного.
    — Наша муха передала важливу інфу, — повідомив технік.
    — Ви ж доповідали, що техніки флоту її знайшли.
    — Так, знайшли. Вчора увечері. Попалили вони нашу мушку. Але їхні довботехніки, судячи з усього, не докопалися до її ментального сенсора. Поверхневі хлопці. Повна відсутність професійної інтуїції, — обличчя техніка випромінювало перемогу. — А потім, сьогодні вранці, хтось із флотських довботехніків додумався віднести нашу муху самому Теслену. Вже не живу, але й ще не мертву.
    — Її віднесли до командуючого?
    — Так, віднесли. Вони вирішили доповісти про небачений успіх їхніх темників. А ментальний сенсор нашої мухи на стадії остаточного доздихання записав фрагменти емографіки їхніх бла-бла-бла у «червоній зоні». Ось так ми їх і взули красиво.
    — Але…
    — Перепрошую, шефе, я закінчу. Сенсор переслав інфу відразу після того, як муху винесли з «зони». Переслав він її резервному мікророботові. Адміральські дундуки його ще не знайшли. Я ж кажу: вони там усі поверхневі хлопці, молоді, недосвідчені. Їм ще за реальними техніками дрібно тупотіти і пил здувати. Так ось, наш манюня інфу записав, потім тихо-тихо відповз подалі від Головної вежі, прилаштувався собі під віконечком на сонечку, підзарядив батарейки і передав три сотих гіга на головне вухо нашої станції. Розмову ми, зрозуміло, не почуємо, але одна деталь уже ніби визначилася.
    — Яка ще деталь?
    — У розмові між хвальком і адміралом згадувалася планета Кідронія. І ця згадка супроводжувалась аномальним збудженням ментального поля Теслена.
    — Наскільки мені відомо, — Головний інженер відкинувся на бильце розвантажувального крісла, — ментальний сенсор не фіксує слів. Ані фонем, ані лексем. Лише емоції. Звідки ж вам відомо, що в розмові між офіцерами згадувалась саме Кідронія? Не Сельва, не Бальсана, не Парма, не Піфія, а саме Кідронія?
    — Сенсор зафіксував чітку графіку адміралової аури, сформованої під час розмови. Конкретний малюнок. А в мене є ціла колекція розкодованої та фраґментованої емографіки командуючого Дев'ятим флотом великого адмірала Еарлана Теслена. Сотні тисяч елементів і субелементів. Серед них є такі, що чітко відповідають певним образам і словам. Записаний мухою фрагмент ідентичний еталонному, що відповідає словообразам «планета Кідронія», «кідронійський».
    — Шаманите?
    — Жодним чином, шефе. Ніякої приблизності й жодних домислювань. Чітке й документоване співпадіння емографіки. Я відповідаю за свої висновки.
    — Отже, сержанте, ви вважаєте, що я можу передати цю інформацію, як повністю достовірну? Передати власним кодом і завірити її моїм підписом?
    — Можете вказати на мене як на джерело інформації. Я беру відповідальність на себе.
    — Не шукайте слави й не знайдете біди, — Головний інженер підніс вказівний палець у напучувальному жесті. — Відповідальність, сержанте, лежить на мені й лише на мені. Я за спини підлеглих ніколи не ховався і тепер не буду. Не сподівайтеся. Тим більше, що нічого екстраординарного чи доленосного ми з вами, на жаль, не довідалися. Від нашого дуже дорогого і складного пристрою прийшло інфи дещиця. Ми знаємо, що підозрюваний у сепаратистських настроях великий адмірал Теслен у «червоній зоні» Шекани розмовляв зі своїм офіцером про Кідронію. Й під час цієї бесіди чомусь напружував свою нервову систему. І що з того? Який у цьому сенс?
    Головний інженер помовчав, а потім додав:
    — Пацавата планетка ця Кідронія… Я там колись служив. Розрили її, продірявили шахтами як той шматок сиру «ементалю». Там копальні, усюди бісові копальні. І печери непристойної глибини. Чисті тобі безодні. Сепаратисти там і досі жирують, у тих клятих печерах… А борделів пристойних зовсім нема. Навіть у тому їхньому Центральному поселенні. Лише страшні банякоголові клонки на засмальцьованих ліжниках. Кончене задуп'я. Не допусти, Творець, ще колись туди попасти…
    
    5
    Офіс координатора зовнішніх зв'язків
    планети Піфії (11КВ23:2),
    відомої також, як Магонія і Планета Жінок,
    система зірки Рірі (Епсилон Ерідану).
    9 семпрарія 416 року Ери Відновлення.
    
    Крізь зоряний пил, крізь темну речовину і мертву прірву промкнувся Голос. Нечутний для жодної із живих істот, невловимий для жодного з приладів, створених розумними расами Галактики, цей Голос пройшов передначальними Шляхами Темряви[8]. Пройшов вимірами і струнами, недосяжними для органічного життя. Голос досягнув надр надзвичайно рідкісного білого мінералу, захованого в танталову капсулу. Десь у Дальньому Космосі, на відстані, неможливій для людської уяви, почав промовляти рідний брат мінералу, Білий Камінь з Родини Найва, який люди свавільно найменували «Третім». Брат почув «Третього». Брат Найва П'ятий відізвався на його голос своїм голосом і вібрацією свого кристалічного єства. Лише її, цю ледь чутну вторинну вібрацію, змогли вловити сенсори танталової капсули.
    Сенсори перетворили вібрацію на сигнали, а дешифратор трансформував їх у цифрові ланцюжки. Вони помандрували в секретну мережу зв'язку планети Піфії й, урешті-решт, досягли крихітного персонального комунікатора, імплантованого в черепну кістку високої жінки з темною шкірою. Слова впали на жінку, відірвали її увагу від екрана, на якому хмара павучків-нанороботів клубочилася навколо корпусу недобудованого гіперкрейсера. Витягнутий, сегментований, немов тіло гігантської комахи, цей корпус висів у космічному вакуумі, оплетений темно-фіолетовими кільцями силових перетворювачів.
    Висока жінка відсунулася від екрана й заплющила очі. Вона відсторонилася від марнотного потоку думок, від видовища орбітальної будови й від усіх щохвилинних завдань своєї посади. Вона перестала бути координатором і перетворилася на Знаючу, яка Чує. Обличчя її напружилося і стало твердим, немов вирізьбленим із дерева. Її свідомість увібрала до свого лона слова, як пустельна рослина вбирає скупу вологу, принесену зимовими дощами.
    Лише Високопосвяченим Матерям планети Піфії призначалися ці слова, почуті Білим Каменем з Родини Найва. Слів була дрібка. Далека істота без імені, яка володіла Найвою Третім, повідомила жінці із затверділим обличчям:
    «Знайте і готуйтеся. На висотах Фаренго знову співають Пісні Погибелі».
    
    6
    Портовий термінал «А»,
    Центральне поселення,
    планета Кідронія (4КВ67:3).
    10 семпрарія 416 року Ери Відновлення.
    
    Коли орбітальний човник пішов на зниження, Вольск зміг роздивитись куполи Центрального поселення. Їх було п'ять — великий головний і чотири менші куполи-супутники. Вкриті перетворювачами світлової енергії, вони здалися археологові круглими чорними проваллями. За ними переливалися розсипами вогнів три посадкові смуги єдиного на планеті цивільного космодрому. Горіли сині нічні вогні технічних майданчиків, а сигари ремонтних ангарів вилискували свіжим сріблом. А далі, у напрямі старого гірського пасма, підносилися розмальовані яскравими фарбами вежі й вертикальні площини велетенських споруд.
    «Ймовірно, вони пов'язані з рудною справою», — вирішив Вольск.
    Він уже багато знав і про Кідронію, і про неофіційну столицю планети шахтарів, над житловою зоною якої виконував зниження човник. Знав у сотні разів більше, ніж у той день, коли підписував контракт з арпікранськими представниками Джи Тау. Тридцять шість годин карантину не минули даремно. Він тепер міг і без допомоги довідкового чіпу назвати всі вісімнадцять провінцій планети, її головні поселення і найвизначніші копальні. Він пам'ятав, що загальне число природнонароджених мешканців цього світу не перевищує одного мільйона, хоча перед Війною колоністів було майже у два рази більше. Що на кожну природнонароджену жінку тут припадає шість природнонароджених чоловіків. Що на рудниках працює два мільйони чотириста тисяч клонів обох статей, майже половина з яких належить приватним особам. Він також знав тепер, що третина дорослого населення планети — напівкровки, переважно народжені клонами жіночої статі від перших поколінь переселенців з Ноли і Парми. І що багато з тих напівкровок за останні роки, всупереч закону, одержали статус громадян Імперії другої і третьої категорій.
    А ще він знав, що за гірським пасмом котяться до далекого обрію хвилі однієї з чисельних заток Океану Нелі. А за затокою аж до південного полюсу Кідронії протяглися вулканічні хребти Великих Каманійських гір. Він також вивчив тривимірну систему підземних хідників під копальнями і дізнався, що всепланетний підземний лабіринт з печер, рудничних штреків і природних порожнин сягає в окремих місцях глибини трьох кілометрів і що останні Білі Камені були знайдені саме на цій, граничній для безпечних робіт, глибині.
    Це і ще багато корисного для перебування на Кідронії відкладав і сортував у нейронних сітках природної і у файлах імплантованої кіборґенної пам'яті TTS-археолог першого класу Олександр Вольск. Єдиним, чого він не зміг поки що приєднати до цих знань, була повна інформація про місію, задля виконання якої його відправили сюди, на батьківщину Білих Каменів. Під зеленувате небо з рожевими хмаринками, підсвіченими рудим сонцем на ім'я Абелара.
    
    Вибірка з історичної довідки для туроператорів:
    Планета Кідронія була відкрита земними астрономами ще до Ери Відновлення. Перші космічні кораблі землян досягли рудої зірки, відомої древнім як 55 Рака, у 187 році після Відновлення. Корабель піонерів носив назву «Тяньгун», а капітаном корабля був Анвар Каман, котрий назвав третю планету системи 55 Рака старовинним іменем свого рідного міста. Так планета 4КВ67:3 стала Кідронією. Назву неодноразово намагалися змінити, але вона, незважаючи на спротив імперських астрографів, прижилася. Атмосфера планети була непридатною для дихання, і тому в заселені куполи і житлові печери закачують штучне повітря, за основними хімічними елементами аналогічне земному. Наявність життя на суші до появи людей виказувала лише куца рослинність. У мілких і кислих Океані Нелі і Морі Наомі мешкали численні екзотичні істоти, які ще до початку колонізації приваблювали відомих мисливців і вчених. Іменами цих дослідників і трофейників були названі затоки, ріки і гірські хребти планети. Перші офіційні колоністи з'явилися на Кідронії у 330 році Ери Відновлення. За два десятиліття до цього тут знайшли перші Білі Камені — таємничі мінерали, що мали здатність відчувати один одного крізь космічні безодні й передавати інформацію через Темні Шляхи гіперпростору в режимі реального часу. Окрім Кідронії, Білі Камені були знайдені лише на трьох планетах Місцевого Зіркового Скупчення, і вартість таких мінералів іще в середині минулого століття визначалася числами з вісьмома нулями. На планеті ще не було поселенців, а вже виник перший рудник, який обслуговувався роботами і клонами. Справжня «кам'яна лихоманка» на Кідронії розпочалася вже після 330 року. Правляча верхівка Федерації Ноли, в юрисдикції якої опинилася система Абелари, вклала трильйони фунтів у нову федеративну самоврядну колонію. У перші роки після її заснування більшість приїжджих складали саме ноланці. Це був час граничного занепаду Імперії, коли бунтівні адмірали і солархи розірвали на частини галактичну державу Сіорана Великого і його спадкоємців. Проте у шістдесятих роках минулого століття зміцніла Нова Імперія. Шостий флот висадив на Кідронії десант. Ноланці вперто обороняли підземні фортеці й глибинні копальні, але дивізії Об'єднаної Армії здолали їхній спротив. Через три роки Федерація була цілковито знищена (371 рік Ери Відновлення), а на керуючій планеті Сектора Кастора Нолі утвердилася влада командуючого Шостим флотом адмірал-командора Ігі Шелтона. Земля і Випереджуючі планети не без вагань визнали його законним імперським намісником, а імператор Туре Шактірі Перший присвоїв йому вище звання великого адмірала. Згодом Шелтон прислав на Кідронію свого губернатора й таким чином припинив самоврядування колонії. Усі вже добуті колоністами Білі Камені і всі, які коли-небудь добудуть, були оголошені невід'ємною власністю Імперії. Велика Війна 394 року Ери Відновлення оминула Кідронію. Колоністи разом з Армією готувалися відбити вторгнення чужих істот, але кораблі ящерів тільки означили свою присутність у системі Абелари. Після того, як на орбітах Білих Зірок ящери знищили Шостий флот, а великий адмірал Шелтон загинув, ноланські патріоти на п'яти планетах спробували повстати і відновити федеративний устрій. Наступник Шелтона викликав на допомогу фреґати Другого флоту і придушив виступи ноланців з такою рішучістю, що перелякані кідронійці видали імперській владі не лише справжніх партизанів, але й усіх тих, кого лише підозрювали в симпатії до повстанців. Їхніх родичів позбавили громадянських прав і прав володіння клонами. Через рік старого губернатора знайшли мертвим і причину його смерті офіційно так і не встановили. Новий намісник Сектора Кастора намагався бути справедливим, через це він віддав владу над планетою (тимчасово) коменданту місцевої військової бази Гардік контр-адміралу Атлопатеку. Цей нащадок давнього роду виявився суворим правителем, безжалісно переслідував інсургентів і здичавілих клонів, але рідко втручався в самоврядування поселенських общин, котрим знову дозволили обирати мерів і суддів. Тим часом Білі Камені знаходили все рідше, на все більших глибинах.
    
    Своїх колеґ археолог побачив наживо лише під час посадки на «човник». До вильоту з Арпікрану їх готували кожного окремо, а на карантинній станції спілкування відбувалося винятково через TVC. І в ньому було більше дослідницької відстороненості, аніж бажання налагодити хоч якісь приятельські стосунки.
    Поліцейський слідчий з Тіронії називався Рене Марков. Він, судячи з усього, зовсім не турбувався про косметичне маскування свого біологічного віку і вигляд мав цілком на свої п'ятдесят стандартних. Його рельєфне виразне вольове обличчя псували маленькі, рухомі й низько посаджені очі. Від цих очей на все довкола розбігалися хвилі занепокоєння. Погляд поліцейського ніби попереджував тих, котрі були поруч, плюс усі довколишні предмети: «Це вам тільки здається, що з вами все гаразд. Насправді все навколо дуже занедбане й усюди причаїлося зло». Марков мало розповідав про себе, але вже у першій TCV-розмові з археологом зумів детально розпитати його про дружину, друзів, університетських товаришів, а також про найближчі життєві плани. У спілкуванні тіронієць був простим і без понтів. Він багато жартував і з іронією згадував про свою небайдужість до дорогих звеселяючих напоїв.
    З його слів Вольск зрозумів, що на Тіронії у Маркова залишилася дружина, двоє дітей і домашній працівник-клон, який жив з ними на правах члена сім'ї.
    Ксенобіолог Ґвен Вей, на відміну від поліцейського, не залишала сторонньому спостерігачеві жодних шансів визначити, скільки ж стандартних років відрахував її глаймер[9]. Вона мала вигляд свіжої й доглянутої школярки, юної доньки арпікранських аристократів. Однак Вольск ще під час навчання в університеті бачив (і навіть вивчав) мережеві дайджести, у яких ішлося про участь Ґвен Вей в експедиціях двадцятилітньої давності. Іменем доктора Вей, зокрема, назвали бородавчату багатооку істоту, схожу на земну жабу. Доктор виявила її ще перед Війною у віддаленій Агрегації Білих Зірок.
    Інформаційний дисплей над акваріумом з цими істотами, що його відвідувачі Арпікранського зоопарку рідко залишали без уваги, показував латинську форму їх назви: Bromosus vei — «смердючка Вей». Коли люди підходили до акваріуму, ці істоти агресивно стрибали на прозору стінку і плювалися оранжевою рідиною. Судячи з назви «жаби», лише товсте сапфірове скло акваріуму рятувало відвідувачів від специфічного запаху.
    У розмовах з Вольском дослідниця інопланетної смердючки надала перевагу спілкуванню на загальні й гранично коректні теми. Вона також читала дайджести наукових досягнень археолога і висловила здивування, що вони жодного разу не зустрілися в коридорах Університету.
    «Я б вас неодмінно запам'ятала, Алексе», — сказала вона, освітлюючи бездоганною посмішкою блідий екран монітора.
    «А я тим більше, докторе Вей», — відповів він їй тоді, намагаючись доскочити такого ж ґламурного сяяння. Хоча й дуже сумнівався, що прекрасна й осяяна міжзоряною славою Ґвен Вей (цікаво, яка повна форма її імені — Ґвендолін, Гвінстер чи Гвінерва?) справді запам'ятала б його вельми стандартну зовнішність, зустрівши археолога десь між зграйками університетського планктону.
    Марков натякнув, що ксенобіолога вважають довіреною особою і близькою подругою координатора управління «D» віце-адмірала Ланса Маккосліба. Управління «D» Служби Запобігання займалося захистом людства від шкідливих форм позаземного життя, і Вольск не побачив нічого дивного у тому, що керівник саме цього підрозділу Джи Тау тісно спілкується з одним із провідних спеціалістів з біології позаземних чудовиськ. Тим більше, що зовнішність провідного спеціаліста та рівень її сексуальності були, як на його смак, вартими уваги не лише якогось там «віце», але й одного із двадцяти трьох великих адміралів Імперії[10].
    
    Коли контрактники перейшли із пасажирського відсіку човника до прозорої кишки транспортного коридору, Вольск опинився зовсім поряд із Вей. Виявилося, що вона не користується дезодорантами. Природний запах ксенобіолога виявився приємним, з легким відтінком чи то кориці, чи то репеленту, передбаченого гігієнічним набором офіцера-десантника.
    «А чого ти ще очікував від адміральської коханки?» — запитання, яке він поставив собі самому, мало цілком риторичну природу.
    — Алексе, й до чого ж це ти принюхуєшся, друже? — почув він баритон тіронійця.
    — Кожна планета пахне інакше.
    — Невже? Це має означати, що ти оце принюхуєшся до планети? Я правильно зрозумів? — у маленьких очах поліцейського прошмигнуло щось, схоже на веселу зацікавленість.
    — Дізнавшись про запах, дізнаєшся про все, — підтвердив Вольск. Він саме роздивлявся транспортного робота. На Арпікрані всі роботи космодромного обслуговування пересувалися на членистих лапах, а тут все ще виробляли столітній ресурс допотопні колісні візки. Археолог поставив на візок свою валізу, а Ґвен поряд з нею — білий контейнер, прикрашений зірками і мечами — емблемами Джи Тау. Марков категорично не схотів розлучатися зі своїм багажем.
    — Запахи бувають облудливими, Алексе — попередив він. — Складно пізнати за запахом щось нове, якщо, звісно, ти не професійний одоролог[11].
    — Водорості, — сказала Вей.
    — Водорості? — перепитав Вольск.
    — Пахне водоростями. Вони тут розводять декілька різновидів для виробництва харчових синтетиків.
    — На космодромі?
    — Всю житлову зону обслуговує єдина система вентиляції. Місцеві не розподіляють повітря за контурами, економлять енергію і об'єми, — замість Ґвен Вей пояснив слідчий. — Напевно всі тутешні поселення просмерділи цими водоростями. Не Арпікран, зрозуміло… Бідність — страшна штука, Алексе.
    — То це, як на вас, запах бідності?
    — У нас на Тіронії така ж історія. І ще гірша. У нас вісім великих заводів молекулярного синтезу й такі ж суміщені вентиляційні контури. Іноді доводиться натягати маски і переводити житлові блоки на аварійне живлення. А резервне повітря утричі дорожче.
    Вольскові стало незручно. Йому раптом здалося, що Марков його звинувачує. У чому? Авжеж, він народився на одній із комфортабельних Випереджуючих планет, а не в житловому куполі пропахлого водоростями малого світу. Але що з того? Так сталося поза його волею.
    Та майже відразу археолог згадав, як сам свого часу заздрив жителям Землі і Аврелії, котрим випало небачене щастя жити під високим відкритим небом, в безмежному океані збагаченої киснем атмосфери. В принципі, вирішив він, заздрість є конструктивним елементом людської психіки. Й, окрім того, кожен із населених світів, якщо до нього уважно придивитися, має свої переваги. Земляни, звісно, можуть без обмежень дихати свіжим смачним повітрям, гуляти в лісах і купатися в морі, проте на Арпікрані найкрасивіші і найдобріші до хлопців дівчата, найрозкутіше спілкування й найбільш наворочені розважальні центри. Й на вечірній інтим з чарівною юною клонкою не потрібно жодного урядового дозволу.
    — Вітаю вас на Кідронії, колеги, — почув Вольск голос Гело-молодшого. Голос лунав у голові археолога, отже радник-представник за місцевими правилами мав право без попередження конектитися до персональних комунікаторів. — Йдіть до кінця коридору, — запропонував голос Гело, — я чекатиму на вас при вході до третього терміналу.
    Він чекав на них не сам. Поряд із радником-представником на майданчику для зустрічаючих стояв чоловік невисокого зросту, з гострим пташиним обличчям.
    — Сержант Чандрасекар, — відрекомендував птахоликого Гело. — Він займатиметься вашою адаптацією і поточними питаннями вашої безпеки.
    Сержант стримано кивнув на знак привітання. Марков ледь нахилив голову у відповідь, Ґвен стримано посміхнулася, а Вольск спробував копіювати кивок Маркова. Вийшло надто зарозуміло.
    «Іще подумає, що я сноб!» — докорив собі археолог.
    — Всі ваші митні й візові проблеми ми вирішили. Зараз ми всі поїдемо до нашої резиденції. Там я повідомлю вам про роботу, яку належить зробити, — межово ґречно (майже солодко) посміхаючись, повідомив Гело, і вся компанія рушила у напрямку станції магнітних потягів.
    Експрес рухався поверхнею планети, але нічого цікавого за його вікнами Вольск не побачив. Вони промчали повз ті сигароподібні ангари, які він завважив іще підлітаючи, проминули вежі енергетичного комплексу і похилою естакадою доїхали до Центрального купола. Лише тепер археолог зрозумів, наскільки грандіозною була ця споруда, яка займала усю верховину столоподібної гори.
    Гело повідомив, що найближчим часом їм призначено аудієнцію у правителя планети лорда Джиліна Атлопатека.
    — А він що, справді, у списку імперських лордів? — запитав Вольск і вловив на собі погляд Маркова. «Язик твій — ворог твій!» — казав вираз обличчя детектива.
    — Він із дому Атлопатеків, — пояснив Гело, — а ті ведуть свій початок від старшої наложниці імператора Сіорана Третього. Я не бачив імені Джиліна в офіційному переліку лордів, але якщо він хоче, щоби його титулували саме так, то чому б і ні. Нам не складно, а правителю приємно. А що стосується переліку… Його ж кожного року доповнюють. Сьогодні Джиліна у переліку немає, а завтра він там буде. Все ж таки, як-не-як, бічна лінія Дому Сіоранів. Окрім того, наш Джилін — щедра людина, видатний мисливець, меценат… До речі, — Гело переглянувся із сержантом, — за нашими даними, правитель хоче запросити всіх вас на полювання. Передбачається велике океанське полювання на мечоносця. Це рідкісна розвага для небагатьох обраних. Для того, щоби взяти участь у цьому полюванні, до нас приєднаються великі начальники — намісниця Сектора і командуючий флотом. А з Аврелії прилітає сам сенатор Рехинальдер, голова Комітету з військових розслідувань і близький приятель канцлера. Він, до речі, не лише присутній у всіх списках імперських лордів, але й входить до Імператорської Ради.
    — Це ж така велика честь для нас, така велика честь! — скарлючив пафосну мармизу Марков. — Член Імператорської Ради! Я у захваті!
    — Лорд Джилін висловив бажання, — Гело наголосив на слові «бажання», — познайомитися з вами, леді Вей. Він взагалі протегує вченим, а вас, леді, шанує як видатного знавця інопланетної фауни… Ви ж також є кимось на кшталт мисливця.
    — Кимось на кшталт, — посміхнулася ксенобіолог. — Це ви добре сказали.
    — Вибачте, леді, якщо я чимось вас образив. Ми — провінціали і не навчені великосвітському етикетові.
    — Все гаразд, Вангелю, не переймайтеся. Я не належу до прихильниць великосвітських ритуалів. Я вчена. Досліджую ксеноморфів.
    — А ви коли-небудь бачили живого кідронійського мечоносця?
    — Ні, живого не бачила. В нашому університеті є тільки опудала і тривимірні динамічні моделі мечоносців. А на якого саме із його різновидів планується полювання? На Dasyatidae contraminator'a чи на Torpedo fallacis'a?
    — На того, який крупніший.
    — Тоді, напевне, все ж таки на мечоносця-контрамінатора. Це рідкісна, мало досліджена у своєму середовищі істота… Й, наскільки мені відомо, зовсім непередбачувана. Дуже-дуже небезпечна під час безпосереднього контакту.
    — Мені також про це розповідали. Якби мечоносець не був небезпечною здобиччю, лорд-сенатор ніколи сюди не прилетів би. А він прилетить. Обов'язково прилетить.
    — Вважається, що довжина дорослого контрамінатора досягає тридцяти п'яти метрів, — сказала ксенобіолог.
    — О-о! — присвиснув Марков.
    — Саме так, — підтвердив Гело-молодший. — Здоровезне почварисько… А окрім того, є неофіційна, але перевірена інформація, що сенатор привезе нашому лордові імператорський наказ про надання йому звання віце-адмірала флоту. Це буде грандіозне свято, колеґи, просто грандіозне. Лорд Джилін, між нами кажучи, засидівся в контр-адміралах. Він уже чотирнадцятий рік як контр-адмірал, а керує, між іншим, не якоюсь окремою базою, а цілою планетою. Але в нього, безперечно, все ще попереду.
    — Цілком погоджуюсь із вами, раднику. У лорда Джиліна блискуче майбутнє, — знову продемонстрував свою лояльність Марков.
    «З нашого обер-поліцая вірнопідданість так і пре!» — подумки пирхнув Вольск.
    Експрес тим часом в'їхав до Центрального купола, загальмував на міжрівневій естакаді й остаточно завмер під арками масивної металевої колонади з помпезними імперськими емблемами. У просвіті центральної арки було видно сріблясту статую старця в давньоримській тозі.
    — Ось і приїхали, — повідомив радник-представник, прямуючи до виходу. — Сержант проведе вас до «червоної зони» резиденції, а я приєднаюся до вас хвилин так за двадцять.
    Транспортний робот викотився з багажного вагону і першим пірнув до лабіринту проходів і коридорів. Тутешнє повітря здалося археологові більш свіжим, аніж на терміналі. Проходячи повз статую в тозі, Вольск прочитав напис на постаменті. Там було зазначено, що монумент спорудили громадяни самоврядної колонії Кідронії на честь засновника нині правлячої династії високоповажного сіра Іріте, лорда Ойзеле.
    Сержант повів прибульців освітленими лініями підлоги. Вони піднялися ескалатором до підвішених на розтяжках металічних кубів резиденції Джи Тау. Вольск очікував, що при вході до будівлі Служби Запобігання на них чекає детальна перевірка, але з'ясувалося, що він помилився. Короткий звуковий сигнал повідомив про їхній прихід, сержант відчинив двері з червоною смугою і завів прибульців до комфортної кімнати. Тут, як і на фреґаті, панував корпоративний сріблястий колір Джи Тау. Старомодні дивани-трансформери і дзеркальні поверхні низьких столів сяяли бездоганною чистотою.
    — Це приміщення повністю розташоване у «червоній зоні», — пояснив Чандрасекар. — Рівень захисту «п'ять А». Ваші персональні комунікатори тут не працюватимуть. Проте захисне поле їх не пригнічує, і тому ані блокувати їх, ані активовувати імпульсні фільтри немає потреби.
    — Культурний підхід до справи, — схвалив тіронієць. — Від імпульсних фільтрів в голові починають білки бігати.
    — І це означає цілковиту ґарантію, що нас не підслухають? — поцікавився археолог. Він здогадувався, що «п'ять А» — це круто, але наскільки круто, він не знав.
    — Цілковитої ґарантії взагалі не буває, — завважив сержант. — Проте ми впевнені, що у місцевих умільців поки що немає засобів, здатних пробити п'ятий рівень.
    — А захист шостого рівня існує? — не переставав цікавитись Вольск.
    — Існує, — коротко відповів сержант. Було помітно, що йому не хочеться вдаватися у подробиці.
    — Дарма ви, Алексе, зачепили тему про родовід тутешнього правителя, — заявив Марков, зручно вмощуючись на дивані. — Тим більше у портовому експресі, де все прослуховується. Ви надто необережні, друже.
    — Щось заборонене?
    — Я б навіть сказав: пекуче, — уточнив поліцейський, набираючи в меню сервіратора код напою. — Вам не завадило б знати, що за часів Сіорана Третього наложницями були клонки. Звісно, що не серійні клонки, до яких ми всі звикли. Божественної краси дівчата, найточніші генетичні копії відомих актрис, секс-моделей і переможниць кастингів минулих епох. Та все ж — лише генетичні копії. Біороботи, як кажуть консервативно мислячі громадяни.
    — Лорд Джилін — нащадок секс-клонки?
    — Ще гірше, чи радше, смішніше, — Марков обрав овочевий сік червоного кольору, який негайно з'явився у прозорому пакеті на поверхні стола. — Можна довго-довго сміятися, друже мій Алексе… Бачите, за величної і пафосної доби галактичних першопрохідців наложницям-клонкам Імператорського Дому взагалі заборонялося народжувати. Категорично заборонялось, під страхом негайного демонтування. Заборонялось, в першу чергу, задля того, щоби запобігти династійній плутанині й не ображати матримоніальних почуттів законних імператриць… Ви часом не слідкуєте за історичними серіалами у Вірті[12]? Ні? А шкода, є й непогані. Серіали про нестерпні гаремні страждання нещасних і прекрасних наложниць. Наприклад, «Богині теж плачуть». Сто тридцять стандартних годин перегляду! Моя дружина, до прикладу, не пропустила жодної серії цього мила. І я біля неї теж трохи дивився. Від тих «богинь» самому можна геть сплакатись, повірте моєму слову. Там грає така кицька, одні лише очі чого варті, не кажучи вже про все інше… Гм. Вибачте, леді… Так ось, Алексе, я про те, що тут, радше, захована якась страшна гаремна таємниця давнини. Якась фатально заревана «богиня» з оточення третього Сіорана. — Адже ніхто із сучасних істориків не може доладно пояснити: яким таким чином представники Дому Атлопатеків спромоглися вивести свій славетний родовід від стерильної клонки? Правильніше кажучи, всі здогадуються, що це не більше ніж анекдот…
    Чандрасекар несхвально похитав головою. Марков швидко глянув на сержанта і продовжив:
    — Династійну леґенду для Дому Атлопатеків борзі хлопці зліпили не надто старанно. Можливо, їм мало заплатили? Не знаю. До речі, існують документальні свідчення, що ще за часів Смути ці Атлопатеки були чи то піратами, чи то контрабандистами з Россу[13] і володіли кількома транспортними коритами з іонною тягою. Були там в авторитеті. Місцевий Атлопатек, зрозуміло, найменшою мірою винний у всій цій історії. Але, воленс-ноленс, він тепер став посміховиськом для всієї аристократії в Секторі Кастору. І тому, бідолашний, аж до цього часу не має офіційного титулу губернатора Кідронії. Він, якщо я не помиляюся, просто тимчасово виконує обов'язки правителя і є військовим комендантом задрипаної місцевої бази. Я не помиляюся, сержанте? Комендантом, так? Отже, я правий… Розважає екзотичними полюваннями перестарілих сенаторів, плазує перед намісницею і командуючим… Я щось не те кажу, сержанте?
    — Майже все ви сказали вірно, детективе, — підтвердив Чандрасекар, котрий уважно слухав монолог Маркова. — Окрім одної деталі. Як на мене, деталі суттєвої. Деякі наложниці-клонки все ж таки народжували дітей від своїх владик. Імператори давнини, як би ми цьому не дивувались, іноді згадували, що вони суверени і стоять над законами. Й, відповідно, робили виняток для своїх гаремних «богинь».
    — Навіть так?
    — Уявіть собі, детективе. Напружте свою фантазію. Адже, не даремно ви полюбляєте історичні серіали. Там показують і не такі ще дива. Насмілюсь також нагадати вам, що архіви Служби давніші й точніші за ваші поліцейські архіви. Ваші архіваріуси, звісно, знають багато анекдотів про давні часи, але повірте, ми знаємо трішки більше.
    — О, то ви справжній патріот контори, сержанте. Знаменито! Взули, взули старого поліцая… Й що ж, виходить, друже-сержанте, лордів прапрадід справді був незаконним сином самого Сіорана Третього? Таємним невизнаним спадкоємцем із мюзиклу «Останнє кохання імператора»?
    — Цілком можливо.
    — Ось як воно як… Цікаво! — Марков одним ковтком допив сік і закинув порожній пакет у пащу утилізатора. — Це, напевне, означає, що ті борзі хлопці, які створили леґенду Дому Атлопатеків, були не просто борзими хлопцями, а борзими хлопцями із Джи Тау. Хотів би я знати, скільки їм заплатили ті пірати?
    — Рене, у вас сьогодні поганий настрій? — втрутилася до розмови Ґвен Вей.
    — А який у мене може бути настрій, якщо ви, високородна леді Вей, не підтримуєте розмову про такі доленосні речі? — Марков підвівся з дивана і церемонно склав долоні у напрямку ксенобіолога. Й одразу ж став подібним до хижого богомола.
    — Мене, Марков, найменше хвилюють джерела місцевих родоводів.
    — Невже? А я думав, що всі аристократи цікавляться такими речами.
    — Чому ж ви так думали?
    — Тому що це ваші священні ігри. Священні ігри аристократів усіх часів і всіх світів.
    — Священні ігри? — на бездоганне обличчя Ґвен Вей впала тінь її справжнього віку. — Тоді вважайте мене винятком.
    Цієї миті до кімнати увійшов радник-представник.
    — Розмовляєте? — він блискавично оглянув присутніх.
    — Сидимо під захистом п'ятого рівня і досліджуємо знамениті родоводи, — посміхнувся Марков. — Давно вже не мав таких ерудованих співрозмовників, як ваш сержант, у нас в поліції сержанти знають лише, як дурити начальство і кришувати бариг.
    — Я радий, що ви, шановні, почуваєте себе комфортно. Але час зайнятися справою, колеґи, — Гело-молодший також присів на диван. — Вам відомо, що управління «D» запросило вас…
    — Найняло нас, — уточнив Марков.
    — Так, — погодився радник-представник. — Найняло вас для виконання особливого завдання. Вас ознайомили з ним у загальних рисах. Якщо вам не важко, леді Вей, сформулюйте параметри завдання так, як вам їх окреслили мої колеґи на Арпікрані.
    Ґвен Вей подивилася на Гело, ніби запитуючи: «А чому, власне, я?» Але ніяких додаткових пояснень від радника не надійшло. Тоді ксенобіолог мовила:
    — Офіцер, котрий розмовляв зі мною на Арпікрані перед підписанням контракту, повідомив мені, що ваша Служба розшукує сліди експедиції доктора Феліції Анволі, котра в триста дев'яносто третьому році відвідала планету Фаренго у віддаленій системі зірки Таліс. Корабель «Уриїл», на якому експедиція поверталася з Фаренго на Альфу Альфу, зник безслідно. Це трапилось, як сказав офіцер, за три місяці до початку Війни. Відповідно, це зникнення додали до переліку злочинів ворожих диверсантів і розслідування провели поверхнево. Як повідомив ваш офіцер, перед загибеллю «Уриїлу» відремонтували секцію двигуна. Ремонт робили тут, на орбіті Кідронії. Екіпаж з компенсуючого сну не виводили, ремонт здійснювали роботи місцевої орбітальної бази. Корабель зійшов з Темних Шляхів недалеко звідси, на П'ятдесят шостому лімесі[14] і рухався до Кідронії на іонних двигунах кілька тижнів. Під час ремонту позитронний мозок «Уриїлу» обмінювався даними з комп'ютерами Кідронії. Під час одного з таких сеансів хтось провів несанкціоновану виїмку інформації з корабельної бази даних. Інформації про результати експедиції, як я зрозуміла… Хоча насправді, я не знаю, як взагалі таке могло статися…
    — Могло, — втрутився Вольск, — якщо використовувалась технологія…
    — Це зараз не важливо — зупинив його Гело. — Експедицію Анволі фінансував Університет Альфи, і вона не була секретною. Тому на супремус[15] «Уриїла» не встановлювали спецбар'єрів і додаткових фільтрів безпеки. Прошу Вас, леді…
    — Дякую. Тепер, — продовжила Ґвен Вей, — ця викрадена кідронійцями інформація, якщо я правильно розумію, є надзвичайно важливою — як єдина збережена копія унікальних свідчень, зібраних на Фаренго доктором Анволі та її командою. Наше завдання — знайти і розкодувати викрадену інформацію. Моє персональне завдання офіцер окреслив як попередню обробку ксенобіологічної частини результатів експедиції. Хоча, наскільки мені відомо, основна мета експедиції не стосувалась ксенобіології.
    — Передбачалось, у першу чергу, дослідити залишки дуже давніх споруд невідомої цивілізації, — підтвердив Гело.
    — Ось, власне, і все, раднику, — підсумувала леді Вей.
    — Детектив і техноархеолог повинні знайти викрадену інформацію, а я маю здійснити, не залишаючи Кідронії, первинне опрацювання знайдених ксенобіологічних даних. У стандартному режимі секретності «чотири А».
    — Цілком вірно, — ще раз підтвердив радник-представник. — Як я вже казав, ідеться про проблему особливого значення, про те, що у нас, в Службі, зібрано під загальним шифром «тема 88». І від того, колеґи, наскільки успішно ми з вами опрацюємо «тему 88», залежить, без перебільшення, доля людської раси.
    
    7
    Центральний офіс Служби Запобігання,
    Новий Арлінгтон, планета Земля (0КА01:3),
    Сонячна система.
    10 семпрарія 416 року Ери Відновлення.
    
    Персональні апартаменти Верховного координатора Служби Запобігання Овшена Ґрідаса розташовувались у тій самій споруді, що і його службовий кабінет. До кабінету вела ціла система химерних та коштовно оздоблених коридорів і переходів, збудованих у ті збочені й марнотратні часи, які передували Ері Відновлення. Переходи давали можливість дістатися до кабінету кількома шляхами. Зазвичай координатор використовував найкоротшу комбінацію із двох коридорів і невеликої квадратної зали, де колись знаходився резервний блок зв'язку і перебувала капсула з Білим Каменем. Але сьогодні він обрав довший маршрут.
    Ґрідас пройшов урочисто декорованим триклінієм і зупинився перед власним парадним портретом, закріпленим на стіні Ад'ютантського холу. Портрет був написаний маслом іще тоді, коли майбутній Верховний координатор носив військову форму Флоту і служив другим лейтенантом на кораблі спадкоємця престолу. Молодого Овшена художник змалював на повний зріст. Він гордо стояв на квадратних плитах чорно-білої підлоги, опираючись правою рукою на колону, прикрашену гербами його Дому і бойовими трофеями предків. П'ять поколінь предків Ґрідаса були кадровими військовими, а батько Овшена дослужився до звання великого адмірала.
    Сьогодні Ґрідас затримався біля портрета довше, аніж зазвичай. Цього ранку його переповняли невеселі думки. Як і більшість спадкових аристократів Нової Імперії, Верховний координатор ставився до своїх сімейно-кланових справ майже з релігійним запалом. Генетична чистота родових ліній знаті вже майже п'ять століть належала до фундаментальних основ державної політики. А сім'я Ґрідасів була одним із визнаних стовпів галактичної держави. Так вважав не лише сам шеф Служби, так стверджували Імперський Родовідний і Світський календарі, де Ґрідасам присвячувались чільні сторінки. Доля готувала його єдиному законному синові такий самий, як і на його, Овшена, портреті, флаг-офіцерський мундир, а в перспективі — Орден Сонця на груди і адміральські зірки на погони. Але спадкоємець, всупереч усім авансам долі, перетворився на нікчему. І сьомого покоління адміралів з Дому Ґрідасів не буде. У Зоряної Імперії стане одним опорним стовпом менше.
    Звісно ж, монарх дозволив би йому офіційно усиновити одного з синів наложниць, серед яких є тямущі й сильні хлопці. Проте це була б зіпсута, зганьблена кров. Недостойна передання нащадкам. Всі його наложниці були клонками. Різночасовими і короткоживучими генетичними копіями покійної дружини, уродженої баронеси Тізе[16].
    Ґрідас уявив собі, як презирливо пирхне канцлер Мадин, коли дізнається, що його багаторічний опонент і суперник передасть династійні права напівкровці. І прийняв рішення: він, Овшен, залишиться останнім лордом крові на своїй родовій гілці. Жодних напівклонів-спадкоємців, жодних співчутливих і насмішливих прищурів у спину. Нехай династійні права переходять до його двоюрідного брата, капітана цивільного лайнера. Однак без прізвища. Прізвище він не віддасть нікому. Славетне фамільне називання «Ґрідас», яке ввійшло до історії родоводів і підручників, помре разом із ним, Овшеном. Авжеж, так і буде. Капітан хоча б є людиною достойною, батьком здорових, генетично перспективних дітей. А його власний син… Його він вже відіслав до Периферії і судовим рішенням заборонив виродкові називатися Ґрідасом або Тізе. Наркоманам достатньо псевда або клікухи.
    Подумки поставивши крапку на цій проблемі, Верховний координатор зайшов до кабінету. Там на нього вже чекали офіцери. Перший заступник координатора управління «D» Ланс Маккосліб і координатор управління «А» Біргір Ян. Найздібніші адміністратори з діючого складу вищих керівників Служби.
    Ґрідас нетерплячим жестом призупинив їхні привітання. Тут зібралися свої, і не було часу на формальності. — Що нового в «темі 88»?
    Адмірали перезирнулись. Маккосліб почав перший:
    — Ґвен вже на Кідронії. Доповідати буде особисто мені через Камені. З місцевою владою проблем поки що не виникло. Правитель — сама люб'язність. Для захисту команди Ґвен задіяно дві групи аґентів. Кідронійське підпілля активності не виявляє, у Великих Печерах тиша і спокій. Ми збільшили вдвічі кількість спостережних систем і ретельно фільтруємо весь інформаційний трафік Кідронії. Проте, аналітики вважають, що «темою 88» зацікавилися і люди Теслена, і люди канцлера.
    — Звідки це відомо?
    — На Альфі й Кідронії помічена специфічна активність тих аґентів управління «С», якими керує небіж канцлера. Вони збирають дані про останній рейс «Уриїлу». А людей Теслена помітили в Арпікранському Університеті. Вони з учорашнього дня риються в архівах Вей і Вольска. Окрім того, якийсь технік з Сагунту стверджує, що Теслен отримав важливе повідомлення, в якому згадується Кідронія.
    — Технік з якого управління? — Верховний координатор підозріло примружився.
    — Управління «С».
    — Так я і думав. Вони там що, вже навчилися прослуховувати «червоні зони» чи перехоплювати інфу на Темних Шляхах?
    — Там, начебто, мав місце унікальний випадок. До «червоної зони» тесленівці занесли недобитого мікроробота.
    — Це я вважаю малоймовірним. Це все фантазії. У Теслена завжди служили професіонали. Натомість управління «С» переповнене провокаторами і безпринципними кар'єристами.
    — Але повідомлення не протирічить доповідям аґентів з Альфи й Арпікрану.
    — А це вже погано. Надто багато обізнаних з темою. Я сподіваюся, омаді[17], всі ми розуміємо, що загибель «Уриїлу» не була випадковістю.
    — Робиться все можливе, щоб інформація не потрапила до ящерів, — запевнив Ян.
    — Ми, на жаль, не маємо потрібних оціночних даних про шпигунський інструментарій наших ворогів. Останній із упійманих на Альфі аґентів володів значними телепатичними можливостями. У нас немає і десятка телепатів з такими здібностями. Якщо на Кідронії ящери мають хоча б одного такого супертелепата, вони знатимуть усе.
    — «Червоні зони» четвертого покоління не пропускають ментальні хвилі, ми перевіряли. А на Кідронії у нас всі «зони» четвертого покоління.
    — Не тіштеся цим, омаді. Наші люди не можуть весь час сидіти у «червоних зонах». А сьогодні зі спостережних станцій в Агрегаті Оріону мені доповіли: у напрямку Абелари рухається корабель ящерів типу «Велике вухо». За прийнятою класифікацією, як вам відомо, це розвідницька модифікація їхніх дальніх безпілотників. Можливо, теперішнє пересування «вуха» лише випадковість… Такі маневри спостерігалися й раніше. А можливо, й не випадковість. Наша агентура на планетах ящерів про це, до речі, не поінформована. Вона взагалі погано інформована. Про все.
    — Я вперше чую про появу «Великого вуха», — здивувався Маккосліб. — Цієї інформації не було у ранковому зведенні.
    — Переміщення «вуха» зафіксували не наші, а цивільні станції. Астрофізики з Тарги.
    — Наші знову проспали?
    — У тому то й річ, Лансе, у тому й річ… Ані надійної агентури, ані відповідального моніторингу прикордонного простору. А на потреби управління «С» й далі витрачається більше половини виділених нам ресурсів.
    — Не дивно, — пирхнув Ян. — Канцлер контролює бюджетну комісію Сенату.
    — Навіть не в канцлері справа, — похитав головою лорд Ґрідас. — Розвідка і контррозвідка в кожному випадку мають займати у Службі провідне становище. Це логічно і не потребує доказів. Проте, саме там, у розвідці і контррозвідці, як вам відомо, у нас найбільша кількість нероб. І, до речі, не всі вони з Дому Мадинів[18]. Тому, омадо Біргір, я покладаюся на тебе і твоїх людей. Саме перше управління[19] повинно взяти на себе відповідальність за недопущення найменших — я підкреслюю: найменших! — витоків інформації про роботу команди доктора Вей на Кідронії. У хлопців Ланса трішки інша спеціалізація. Вони переважно виступають по звірятках. А ящери — істоти розумні і технічно оснащені. З ящерами хлопці Ланса можуть упіймати облизня.
    — Це ти дарма, омадо, — образився Маккосліб.
    — Кожен повинен займатися своєю справою, Лансе. Твоїм також вистачатиме роботи, повір мені.
    — У мене в Секторі Кастора непогана команда, — завважив Ян. — Мої техніки нещодавно запобігли черговому замахові на намісницю Унно. Але ця команда не заточена на полювання за агентурою ящерів. Потрібно підсилити їх техніками і менталіками, котрі уже працювали над темою «Проникнення».
    — Позичимо в інших управлінь, — пообіцяв лорд Ґрідас. — Там є досвідчені аґенти. Перекинемо їх на Кідронію спеціальним рейсом.
    — І цим привернемо до себе увагу, — завважив Маккосліб.
    — Зате відвернемо зайву цікавість від вибуху на Волт-Армстріджі. Витік інформації про базу вкрай небажаний.
    — Там все прикрито, — запевнив Маккосліб. — Ми на Волт-Армстріджі спрацювали оперативно, навіть командування Флотом не знає про справжні причини вибуху.
    — Скоро дізнається. Таку інформацію довго приховувати не вдасться… Прикриємо команду доктора Вей додатковою зведеною групою. Хто зможе її очолити?
    — Той, хто впіймав аґента-телепата на Альфі, — запропонував Ян.
    — Спеціальний аґент «Ліктор»?
    — Так.
    — Аґент і надалі перебуває у впевненості, що впійманий ним телепат якось пов'язаний зі Знаючими Піфії?
    — Так. Він на цьому наполягає.
    — І не патякає про ці припущенім зі своїми людьми?
    — «Ліктор» ніколи не був балакучим. Він найкращий із усіх, хто працював над темою «Проникнення». Якби не він, ми не змогли б виявити шпигуна. У нього ідеальне співвідношення ментальної потуги й оперативного чуття. І відмінні навики маскування.
    — Ідеальних аґентів не буває. Рано чи пізно оперативне чуття зраджує всім. І, як на зло, ніколи не поступово, а гоп — і все, припливли… Ніхто не може пояснити, чому відбувається саме так.
    — «Ліктор» уже третій рік входить до неофіційної п'ятірки лідерів аґентурної ланки Служби. Його робота на Піфії, як ви знаєте, була відзначена самим імператором. «Ліктор» зараз на вершині своєї форми.
    — Ти завжди ставився до своїх кадрів, як справжній колекціонер, я про це знаю. Але зараз, омадо, мені потрібна не гордість за зібраний потенціал, а критичне бачення і робота на результат… До речі, а у твого ідеального аґента є досвід керівництва? Власне, досвід керівництва збірними командами та багатоходовими операціями?
    — На Піфії працювала збірна.
    — «Ліктор» лише входив до групи координаторів. Він ще дуже молодий, як на керівника.
    — Він швидко набуває якостей лідера. В нього харизма.
    — Знаємо ми, яка в нього харизма… А я б, чесно кажучи, не поспішав. Але імператор квапить нас… Добре, омадо. Я даю санкцію на залучення «Ліктора». Введи його до «теми 88» й окресли йому завдання. Ланс тобі допоможе.
    
    8
    Підземні тунелі під Каманійськими горами,
    планета Кідронія (4КВ67:3),
    система зірки Абелари (55 Рака).
    10 семпрарія 416 року Ери Відновлення.
    
    — Ось тут, пане, ми з братом її і знайшли, — мовив робочий клон 1117-ої серії.
    Блакитне ґало шахтарської лампи висвітило його тупувате обличчя з надто правильними рисами, притаманними генетичним модифікантам дешевих серій. На поверхні клон виглядав незґрабою, але тут, у глибині рудника, від нього линула загроза. Клон був швидким і сильним. Утричі сильнішим за природнонародженого.
    Аґент «Ягд» одягнув спеціальні окуляри, які дозволяли роздивлятись поверхні у різних хвильових діапазонах. В ультрафіолеті на камінні проявились затерті плями органіки. Вони мертвотно світились на стінах і підлозі тунелю.
    «Однозначно: тут щось діялось», — вирішив аґент «Ягд» і перемкнув окуляри на фасеточний режим. Тепер він бачив органічні плями одночасно у шести діапазонах. Навіть без аналізаторів він зміг визначити, що кілька днів тому на цьому місці порпалося із півдесятка людиноподібних організмів.
    — Ви саме сюди викликали медиків?
    — Ні, пане, не викликали, — похитав брилястою головою клон. — Ми ту жінку самі завантажили на «павука» і відправили до поселення. Її там оглядав доктор Мангус. Так належить робити, пане. Вона була чужою, а всіх чужих наказано доправляти до поселення. Таке правило. А медики сюди не ходять, пане. Сюди навіть техніки зі стрижневих копалень не ходять. Лише ми, природжені шахтарі.
    — Отже, ви були удвох?
    — Так, пане. Ми з братом.
    «Цікаво, — подумав аґент, — скільки у тебе, здоровило, братів? Сто тисяч чи двісті?»
    Аґент показав клонові кишеньковий прилад.
    — Бачиш, це навігатор.
    — Так, пане. Я вже бачив навігатори. Вони допомагають ходити печерами.
    — Правильно кажеш. У моєму навігаторі міститься карта усіх печер планети, — він увімкнув прилад; над диском навігатора спалахнула тривимірна призма голографічної схеми. — Бачиш оцю червону крапочку? Це місце, де ми з тобою зараз знаходимось. Перехрещення тридцять другого і триста дев'ятого тунелів на третьому рівні рудника «Темне сузір'я». Розумієш?
    — Так, пане, я бачив навігатори.
    — Тим краще. Покажи мені на цій схемі, як дістатись до Підземного міста.
    — Куди дістатись, пане?
    — Мені потрібно до Підземного міста. Там живуть ті, хто не підкоряється імператору.
    — Весь Всесвіт підкоряється імператору, пане. Окрім злих бридких ящерів, які живуть далеко-далеко звідси.
    — Ти, напевне, вважаєш себе дуже мудрим, клоне? Дуже мудрим і дуже хитрим? Так?
    — Я простий шахтар, пане. Я шукаю цінні камені і метали. Мудрість та хитрість мені без потреби.
    — Ти можеш не боятись мене, клоне. Я не бажаю зла ані тобі ані твоїм братам. Я не видам тебе Службі. Моя мати теж була клонкою. Тисяча чотириста двадцятої серії. Вона працювала на фермі.
    — Я нікого не боюся, пане. Мені залишилось жити три роки, потім мене демонтують. Так чого ж мені боятися?
    — Я можу зробити так, що ти проживеш до ста років.
    — Сто років? Овва! Хіба ж ви безсмертний Велудуман, пане?
    — Я не Велудуман, але я маю могутнього патрона. Він живе далеко, на іншій планеті. Він може наказати своїм технікам, і вони вимкнуть твої молекулярні обмежувачі. Ти житимеш дуже довго. До кінця життя в тебе будуть смачна їжа і красиві жінки. Ти ж сильний чоловік? Тобі подобаються красиві жінки?
    — У нас є красиві жінки, пане. Вони з нової, тисяча чотириста п'ятдесят п'ятої серії. Дуже красиві. Вони навіть вам, пане, сподобаються.
    — А в тебе є мрія?
    — В кожного є мрія, пане.
    — Я можу здійснити твою мрію, клоне, якщо ти покажеш мені шлях до Підземних.
    Клон уважно подивився на «Ягда», потім замислився.
    — Не сумнівайся, я правду кажу, — дотискав аґент. — Мій патрон може все.
    — Пане, назвіть мені ім'я вашого патрона.
    — Навіщо? Ти його ніколи не чув.
    — Ми прості рудокопи, але ми вчились у Знаючих.
    Або це здалось «Ягдові», або інтонація голосу клона змінилась. В ньому з'явилось щось неввічливе, навіть зловісне.
    — Ти вчився у Знаючих?
    — Так, вчився. І якщо ти, напівкровко, зараз спробуєш мене обдурити, називаючи неправильне ім'я, то я про це дізнаюсь. Якщо дуркуватимеш, твоє життя припиниться на цьому місці.
    — Але ж… — аґент присів на базальтову брилу. Він вже шкодував, що попхався до цих клятих печер без зброї. Але його так інструктували: «До Підземних треба йти неозброєним». Ось і прийшов.
    — Або ти називаєш мені істинне ім'я твого патрона, або тобі смерть, — сказав клон і зняв з пояса плазмовий різак. — Це буде твій вибір, напівкровко. Людині завжди потрібно надавати вибір. Це справедливо, це подобається Велудуману, Держателеві Склепіння. Навіть якщо ти мовчатимеш, то все одно помреш. Ти сказав: «Підземне місто». І тепер для тебе немає шляху назад. Роби вибір.
    — Якщо я помру, тебе негайно демонтують.
    — Я не боюся смерті. Я вірю у Велудумана, передвічного і благого Держателя Склепіння. Але спочатку нехай спробують мене знайти.
    — До твого тіла вмонтовано датчика.
    — Знаючі вимкнуть його.
    — Вони такі могутні? Чому ж ти в них не попросиш здійснити твою мрію?
    — Це гріх.
    — Просити?
    — Мріяти про нездійсненне. Але ти не кажеш мені імені. Якщо так, тобі доведеться померти, напівкровко. На знак поваги до твоєї матусі, яка працювала на фермі, я дам тобі півхвилини для одної молитви. Починай молитись своїм богам.
    — Почекай! Добре… Мого патрона зовуть лорд Теслен. Еарлан Теслен.
    — Лорд? Він не лорд, напівкровко. Його викреслили зі списку лордів.
    — Навіть так… Й звідки така поінформованість, клоне?
    — Ми не усі такі примітивні, як ви думаєте. Знаючі давно вимкнули у деяких із нас обмежувачі інтелекту. А прилади цього не бачать. Погані прилади. Ми дивимося трансляції з Арпікрану і Землі, навіть ходимо у Вірті. Ти назвав правдиве ім'я і тому залишишся жити. А тепер скажи мені: навіщо Тесленові Підземні міста?
    — Йому потрібні ваші Знаючі.
    — Навіщо?
    — Він хоче з ними домовитись.
    — Вони вороги імператора.
    — Він теж.
    — Але вони ворогують з імператором в різний спосіб.
    — Він — великий адмірал Зоряного Флоту. Він переміг ящерів на Білих Зірках. Йому видніше.
    — То була погана перемога. Майже увесь флот загинув. Залишився один-єдиний крейсер з твоїм адміралом. Краще б тобі не згадувати про Білі Зірки.
    — Не тобі судити.
    — Так. Не мені. Але Знаючі сказали: погана перемога. Багато горя, мало користі.
    — Ти приведеш мене до них?
    — А твій патрон здійснить мою мрію?
    — Так.
    — Присягни на імені твого патрона.
    — Присягаю від його імені. Від імені Еарлана Теслена. Так про що ти там мрієш?
    — Ще присягни іменем Велудумана, Держателя Склепіння.
    — Але ж я не вірю у вашого Велудумана.
    — Велудуман від початку Всесвіту тримає всі склепіння у всіх світах. Він триматиме їх до кінця часів. Він чує усіх. Ти ж не хочеш, напівкровко, щоби стеля цього тунелю впала на твою тупу голову? Правда ж?
    — Ні, не хочу.
    — От, бачиш. Тоді присягай.
    — Добре. Присягаю іменем Велудумана… Так що ти там хотів, клоне?
    — Я хочу клон жінки імператора.
    — …?
    — Я повторюю тобі: я хочу одружитись на генетичній копії імператриці Гірінни Модести… Й чого ж це ти так на мене дивишся, воїне Теслена? Ти ж сам казав, що я сильний чоловік. Це правда. Я дуже сильний. Жінкам подобається, коли я їх кохаю. Вони завжди йдуть від мене задоволені і щасливі. Вони потім знову й знову приходять до мене. Я сильний. Я хочу мати за жінку якісну копію імператриці, щоби вона також раділа моїй силі. Хочу мати від неї дітей, подібних до Гірінни. Я бачив її в телевізорі, коли минулого року вони з імператором прилітали на Арпікран. Нам усім це показували на великому екрані. Гірінна Модеста дуже красива жінка. Вона красивіша за жінок тисяча чотириста п'ятдесят третьої та тисяча чотириста п'ятдесят п'ятої серій. Вона красивіша навіть за жінку Зару з тисяча чотириста шістдесят восьмої малотиражної серії, з якою тепер живе доктор Мангус. Імператриця мені відразу сподобалась. Вона мені сниться, і в моїх снах вона кричить від задоволення, коли я її кохаю… — клон закріпив плазмового різака на своєму поясному кронштейні і тяжко зітхнув. — Ось такою є моя заповітна мрія, напівкровко.
    
    9
    «Червона зона» Резиденції Джи Тау,
    головний купол Центрального поселення,
    система зірки Абелари (55 Рака).
    10 семпрарія 416 року Ери Відновлення.
    
    — Так ось на яку лажу ми підписались, — посміхнувся Марков. — На ціле рятування людства! Й ордени нам, напевне, вже приготували.
    — Рене, припиніть, — зупинила детектива Ґвен Вей. — Дайте радникові прояснити нам ситуацію.
    — Спасибі вам, леді, — вдячно посміхнувся в її бік Гело-молодший. — Але це потребує часу.
    — Ми вас слухаємо, — погодився Вольск. Він вирішив, що, незважаючи на мінімалістичний сніданок, який запропонували команді Вей перед відльотом з карантинної станції, голодна смерть йому все ж таки не загрожує. Принаймні, у найближчі години.
    — Планета Фаренго, — почав радник-представник, — була вперше досліджена безпілотним зондом у двісті дванадцятому році й віднесена до планет земного типу, межово перспективних для колонізації. Киснева атмосфера, м'який клімат, теплий океан. Ідеальні умови для колонії та хороші перспективи трансформації планети для життя людей поза закритими поселеннями. Фаренго реально могла б стати другою Аврелією і третьою планетою, де людям не потрібно сидіти в печерах і в куполах. Проблемою стала лише значна віддаленість Фаренго від зони розселення нашої раси. Планета, як вам відомо, знаходиться у Темному Агрегаті Оріона…
    — І належить до сфери юрисдикції Ґ'орми, — нагадав Марков.
    — Так, детективе, ви маєте рацію. Зоряна система, до якої входить Фаренго, від давніх епох належала до сфери юрисдикції Керуючої планети ящерів Ґ'орми, про що через Знаючих було отримано відповідне попередження. Отримано давно, ще за правління імператора Деко Асміра[20]…
    — Від яких саме Знаючих? — запитав Марков.
    Судячи з того, що Гело ніяк не відреагував на його безцеремонність, Вольск зрозумів: тіронієць почав виконувати свої професійні обов'язки.
    — Від Знаючих Піфії.
    — Планети Жінок?
    — Так, — підтвердив радник і додав: — У наших архівах, детективе, йдеться про попередження з Піфії. Але аналітики не виключають того, що джерелом попередження могли бути інші, невідомі нам Знаючі, а піфійки лише передали отриману інформацію Імператорській Раді. Мати Асміра і дружина тодішнього канцлера були піфійками, жрицями високого ранґу. Поради Знаючих у ті часи важили більше, аніж аналітичні доповіді експертів Служби.
    — Стає цікавіше, — хижа сутність, яка віднедавна проявилась в детективі, знову вийшла назовні через його напружену позу й вираз обличчя.
    «Він явно намацав якийсь взаємозв'язок між подіями, — подумав Вольск. — Безперечно, що Марков дуже інформований і був допущений до секретних архівів Старої Імперії». Як і більшість інтелектуалів Випереджуючих планет, археолог давно зрозумів: все, що стосується таємничої і могутньої корпорації Знаючих, обговорювати не рекомендується. Ця рекомендація стосувалась не пересічного забобону, а одного з тих найдавніших й найміцніших табу, що вели своє походження від інформаційних заборон тої темної і страшної доби, що передувала Ері Відновлення.
    — Тому, — вів далі радник, — колонізація Фаренго була відкладена до кращих часів. У двісті тридцять п'ятому році планету відвідала експедиція знаменитого дослідника далеких світів — Авреліанського академіка Нурасова. Експедицію було десантовано на Фаренго з борту рейдера «Тінтажель». Цей розвідувальний корабель, з унікальними на той час льотними характеристиками, був виділений для Нурасова з імператорського резерву. Академік знайшов на планеті надзвичайно давні підземні руїни. Пізніше Знаючі повідомили, що знайдені зруйновані споруди пов'язані з колонізацією Галактики, яку мільйони років тому здійснювала раса Великих Повзучих Отців. Ящери Ґ'орми вважають цих леґендарних істот своїми наставниками і богами. Ґ'орміти надзвичайно ревниві до всього, що пов'язане з Повзучими…
    — Це все, без сумніву, дуже й дуже пізнавально, — Марков виклав на поверхню стола новий пакет із соком. — Але, раднику, мене якось більше цікавлять не прадавні руїни, а таке от конкретне питання: чому це від двісті тридцять п'ятого й до триста дев'яносто третього року у напрямі Фаренго не було відправлено жодної експедиції? — слідчий розкрив пакет і скептично принюхався до його вмісту. — За півтора століття, панове, жодної експедиції до планети, яка ідеально підходить для перспективної колонізації! Дивно, правда ж? Ви знаєте відповідь на це запитання, адже так, Гело?
    — Це не зовсім так.
    — Що «не зовсім так»?
    — Що не було жодної експедиції.
    — В архівах немає згадок про такі експедиції, — завірив детектив, відпиваючи з пакету. — Я поцікавився.
    — Дозвольте, я продовжу, — звернувся до решти присутніх радник-представник.
    — Продовжуйте, офіцере, ми слухаємо, — замість решти відізвався Марков.
    — Академік Хосро Нурасов не надав науковій громадськості і вченій раді Авреліанського Університету повного звіту про експедицію на «Тінтажелі». Але невдовзі після повернення до Випереджуючих планет він отримав особисту аудієнцію в імператора Сіорана Першого. Таке запрошення у ті багаті подіями часи означало, що експедиція роздобула наукові дані надзвичайної ваги і першочергового значення. Записи на імператорських аудієнціях за традицією не велись, а письмовий звіт Нурасова був засекречений під грифом вищим ніж «п'ять А». Наскільки мені відомо, єдиний примірник цього звіту був записаний академіком на папері власноручно й ніколи ніяким способом не копіювався і не переводився у цифрову форму. Документ було втрачено під час Смути. Він згорів у пожежі імператорського архіву разом із матеріалами експедиції.
    — Фантастика! — піднесено прокоментував Марков. — Леґенди величної епохи піонерів! Нурасов написав свій секретний звіт на папері! Власноручно! А потім — оппа! — той безцінний папір згорає… Це вже не історія, панове, а пригодницький серіал. Щось на штиб останніх серій «Зоряного розвідника». Я ніби бачу цю кіношну сцену. Сивочолий академік схилився над паперовим звітом про таємниці Повзучих. Пише, бідака, аж упрів від старання. А поряд стоїть сам Великий Сіоран у парадному мундирі зі всіма орденами й дивиться на Нурасова проникливим батьківським поглядом. Красиво, ні?… А, до речі, забув запитати: де ж саме імператор дав академікові ту вікопомну аудієнцію?
    — В резиденції Шекані на Сагунті. Саме там Сіоран провів останні роки свого життя. Там він і відійшов до предків.
    — Але ж імператорські архіви, якщо мені не зраджує пам'ять, горіли не на Сагунті, а на матінці Землі. У триста двадцять шостому році, коли було вбито правительку Майдж й остаточно розігнано самочинний земний Конгрес.
    — Ви добре поінформовані, детективе. Документ справді згорів на Землі під час атаки палацу дронами[21].
    — А Сагунтський архів?
    — Там нічого не знайшли. Після смерті Сіорана Першого його наложниці та члени Імператорської Ради вивезли звідти усе цінне на Землю і на Піфію.
    — Знову та клята Піфія… — промимрив детектив і спідлоба глянув на Гело-молодшого. — А ваші хлопці там добре шукали?
    — Шукали надзвичайно ретельно.
    — Коли?
    — У різні часи. Проблема Фаренго час від часу ставала актуальною, і лідери Імперії щоразу доручали Службі знайти знаменитий «паперовий» звіт Нурасова. Останнього разу, наскільки мені відомо, такі пошуки велись у дев'яностих роках минулого століття. За особистим таємним наказом нашого нині правлячого монарха.
    — Зрозуміло. І коли нічого врешті-решт не знайшли, то ваші хлопці вирішили відправити до Фаренго «Уриїл»?
    — Так…
    Вольску здалось, що радник хотів щось додати до цього «так», але передумав.
    — Отже, — продовжив свій імпровізований допит тіронієць, — ця експедиція таки була організована Службою, а не вченими Університету. Так що ж ви нам, Гело, розповідаєте про «несекретну експедицію»?
    — Офіційно експедицію готував і фінансував Університет Альфи Альфи. Ми лише чекали на результати. Але, як вам відомо, не дочекались.
    — Рене, мені здається, що ви з офіцером Гело перескочили й через певні важливі деталі, — раптом втрутилась у розмову Ґвен Вей. — До «Уриїлу» ми, я сподіваюсь, ще дійдемо. Адже радник вже натякнув нам, що між експедиціями Нурасова і Анволі дослідження Фаренго все ж таки відбувались. Я правильно вас зрозуміла, раднику?
    — Так, докторе Вей, ви правильно зрозуміли мої слова. Було два рейси безпілотних кораблів плюс неоголошена експедиція у триста другому році.
    — Тобто, ця неоголошена, як ви кажете, експедиція відбулась ще перед Смутою, коли згоріли архіви? — перепитав Марков.
    — Перед Смутою, так. Безпілотні кораблі висаджували кіборґів. З ними після посадок разураз припинявся зв'язок. Таких спроб нам відомо принаймні шість. Причини зникнення роботів невідомі й до сьогодні. Ті, які лише літали в атмосфері планети, повернулись до кораблів цілими і неушкодженими. Але, як тільки кіборґи досягали поверхні, зв'язок з ними зникав і потім вже не відновлювався. Тому, за рішенням Імператорської Ради, Флот послав до Темного Агрегату пілотований дослідницький рейдер. Ця експедиція також безслідно зникла. Ми навіть не знаємо, чи досягай вони Фаренго.
    — Це, напевно, був рейдер «Атон», корабель контр-адмірала Варвіка Ґрідаса, прадіда теперішнього Верховного координатора вашої Служби? — припустив Марков. — Про його зникнення було офіційно оголошено у зверненні командування Флоту, але ніхто ніколи не згадував, що «Атон» прямував до Темного Агрегату.
    — Високий рівень секретності, детективе. Дуже високий рівень. Так, ви маєте рацію, це справді була військова експедиція, якою керував прадід Овшена Ґрідаса — лорд Варвік. Після загибелі «Атона» більше дев'яноста років не було жодної спроби дослідження Фаренго. Планета отримала неофіційний статус «забороненої».
    — Умовно забороненої, чи вона входила до списку тих планет, за висадку на яких передбачалось карне переслідування?
    — Вона не входила до списку. Заборона була неофіційною і у закритих документах Служби мотивувалась крайньою небезпекою для потенційних дослідників Фаренго.
    — Отже, ваші координатори відправили Феліцію Анволі та її команду на вірну загибель? На «крайньо небезпечну для дослідників» планету? Їм нічого не сказали про зниклих кіборґів, про вашу заборону, — на спокійному до того обличчі Ґвен Вей з'явились рожеві плями. — А всі вони, до вашого відома, були видатними вченими, елітою тогочасної альфіанської науки. Я особисто була знайома з Феліцією, ще ближче знала ксенобіолога експедиції доктора Сайну Тарі. Ми разом працювали на Сельві й на планетах Зірки Кептейна[22]. Під час підписання основної частини контракту, наскільки мені відомо, доктору Тарі офіційно повідомили, що прогноз успішності експедиції — вісімдесят два відсотки. Ви мене розумієте, Гело? Вісімдесят два! А який відсоток був насправді? Ви ж повинні це знати, чи не так? Мені, наприклад, точно відомо: прогностичні обчислювачі завжди знаходились під контролем Служби.
    — Шість відсотків, — Гело дивився прямо в очі арпікранської аристократки. — Саме так, шість відсотків імовірної успішності місії.
    — Мерзотники, — визначив Марков.
    Ґвен Вей мовчки похитала головою. Вольску здалось, що вона стримує себе надзусиллям волі.
    «Не дивно, — вирішив археолог, — адже Сайна Тарі була її близькою подругою. Сайна ніколи б не підписала рейсового контракту, якби їй тоді повідомили реальний прогноз успішності місії «Уриїла». Це ж була не просто підстава, це — тяжкий злочин, зокрема передбачений імперським карним законодавством. Якщо прогноз успішності вісімдесят два — це одна сума грошей за ризик, а якщо шість — зовсім інша. Але хто ж наважиться звинуватити координаторів всесильної Джи Тау?..»
    — Я так розумію, — втрутився у розмову Вольск, — що хтось або щось протидіяло усім спробам дослідити Фаренго. Напевно, це були ящери Ґ'орми? Я правий?
    — Це лише одна з версій, — жваво відізвався радник. На Вей він намагався не дивитись.
    — Але команді «Уриїла» все ж таки вдалось дослідити планету?
    — Після виходу з Темних Шляхів, супремус «Уриїлу» надіслав нам короткий звіт. Там зазначалось, що пілотовані модулі корабля успішно досягли поверхні Фаренго. Вчені працювали на планеті, збирали матеріали. Через два місяці на борт корабля повернулись усі, окрім ксенобіолога, згаданої Сайни Тарі й пілота-оператора пошукового гелікоптера. Вони загинули, їхні тіла не знайшли…
    — А хіба адмірал Маккосліб не поінформував вас про це, леді? — поцікавився Марков.
    — Ні, — ксенобіолог зробила вигляд, що не зрозуміла натяку. Її погляд був спрямований кудись далеко, а плями на обличчі стали більш виразними.
    Вольск, не знаючи, чого ще очікувати від Маркова, поспішив їй на допомогу. Він звернувся до Гело:
    — Я так розумію, що на цьому історія не закінчилась?
    — Історія не закінчилась, — погодився радник. — У звіті супремуса згадувалось ушкодження радіатора моторної секції корабля. Ушкодження «Уриїл» отримав на зворотньому шляху, коли заходив на Темні Шляхи в Агрегаті Оріону. Ступінь пошкоджень супремус визначив як такий, що «не несе безпосередньої загрози», й відніс його на рахунок зіткнення з невідомим малорозмірним об'єктом. Але до Альфи «Уриїл» дійти своїм ходом таки не зміг. Його моторна секція постійно перегрівалась, почалась прогресуюча деформація внутрішніх захисних екранів. Тому супремус «Уриїлу» прийняв рішення вийти на орбіту Кідронії і запросити ремонтних послуг у місцевої орбітальної бази. Я вже згадував, що екіпаж і членів експедиції на час ремонту було вирішено залишити сплячими у протиперевантажних коконах. Тому вони ні з ким із кідронійців не спілкувались.
    — Але комп'ютер ремонтного блоку мусив обмінюватись з корабельним супремусом даними?
    — Він і обмінювався. Усі ці дані ми маємо. Але там немає нічого про експедицію. Лише технічна інформація, звіти ремонтних роботів, переліки витратних матеріалів, кількість використаної під час ремонту енергії. Всі ушкодження були повністю ліквідовані за сто десять стандартних годин. «Уриїлові», після передбаченої у таких випадках контрольної перевірки двигунів, було автоматично видано сертифікат льотної придатності. Потім «Уриїл» увімкнув іонні двигуни й пішов на П'ятдесят шостий лімес. Більше ніхто ніколи його не бачив. Останнє повідомлення супремус відправив на Кідронію перед тим, як востаннє пірнути на Темні Шляхи. Це був стандартний набір даних про стан бортового обладнання. Нічого підозрілого. Зрештою, за останні півстоліття з Темних Шляхів не повернулось більше вісімдесяти зорельотів різних класів і типів. Властивості багатовимірних сингулярностей, як вам відомо, не досліджені поки що й на долю відсотка.
    — А коли стало відомо, що з «Уриїла» хтось скачав інформацію? — спитав тіронієць.
    — Сім стандартних тижнів тому.
    — Тобто, цілих двадцять два роки ніхто не спромігся або і не схотів цього виявити, а сім тижнів тому усі прозріли? Невже? Я не вірю. Такого не буває.
    — При повторній перевірці пам'яті ремонтного блока знайшлися сліди несанкціонованого трафіку.
    — Обсяг трафіку визначили? — поцікавився Вольск.
    — Терабайтовий. Як мінімум.
    — Хтось випатрав супремусові пам'ять?
    — Так. Хтось підібрав коди і використав каскади аналогових масок для проникнення до пам'яті позитронного мозку корабля. Дуже професійна робота. Принаймні, так вважають наші техніки.
    — І цієї «професійної роботи» не змогли зафіксувати тоді, у триста дев'яносто четвертому?
    — Тоді почалася Війна з ящерами. Кідронія перетворилася ледь не на передову базу Шостого флоту. Всіх спеціалістів Служби кинули на придушення саботажу, на пошуки ноланських партизанів, протидію аґентам ящерів тощо. Розслідування загибелі «Уриїла» згорнули на півдорозі.
    — Ну, скажімо, адресні ланцюжки несанкціонованого трафіку вам вдалось відслідкувати?
    — Через двадцять два роки? Ви що, жартуєте, Олександре? Сам факт проникнення наші техніки зафіксували за тінями тіней слідів. Майже випадково. Ми перевіряли, потім переперевіряли й самі собі не вірили. Ви, до речі, можете все перевірити знову. Ще раз, на підставі свого бачення подібних проникнень. Ми вам лише подякуємо, якщо знайдете недоліки у роботі наших техніків. Ми також сподіваємось, що такий висококваліфікований техноархеолог, як ви, Олександре, зможе знайти щось таке, про що ми й не підозрюємо. Ми довіряємо вашому рівневі кваліфікації.
    — Дякую за довіру. Ще таке запитання: як ви можете пояснити, що зловмисники змогли підібрати коди до фільтрів і захисних бар'єрів на входах до архівної пам'яті корабельного супремусу. Наскільки мені відомо, виробники оболонок позитронних мізків ґарантують, що подібне неможливо. Виробники брешуть?
    — Наскільки мені відомо, виробники мають рацію. Підібрати коди, не знаючи, хоча б частково, принципів і системології кодування, — неможливо. Ми вважаємо, що в цьому випадку мало місце агентурне проникнення до бази даних фірми-виробника супремусів «Омікрон позітрал». Навіть не вважаємо, ні. Ми впевнені на дев'яносто дев'ять відсотків. Хтось на Альфі здав ворогові якщо не самі коди, то матриці для обчислювання оболонок кодів. Зараз ведеться розслідування, на фірмі працюють наші спеціалісти.
    — Співчуваю їм, — промимрив Марков.
    — Я теж, — підтримав детектива Вольск. Хто-хто, а він знав, що великі транссвітові корпорації, на кшталт «Омікрону», ревниво охороняють свої таємниці, і навіть Джи Тау для них не є авторитетною інстанцією, якщо йдеться про конфіденційні дані.
    — Якби експедиція відбувалась офіційно під нашим «дахом», ми би встановили на цифрові входи супремусу свої додаткові спецбар'єри. Їх подолати неможливо.
    — Отже, ви перемудрили зі своєю відстороненістю, — констатував тіронієць.
    — Щось таке.
    — А де ж ми тепер повинні шукати ці вкрадені дані?
    — Є, принаймні, два шляхи, — повідомив радник. — Через «чорну скриньку» колонії або через Підземних. Скоріше за все — це їхня робота.
    — Чекайте-чекайте, — раптом схопився Марков. — Повернемося до мого запитання. Я, вибачте за мою вроджену тупість, так і не зрозумів, з якого це добра Служба, через двадцять два роки після тих подій, раптом кинулась шукати якісь там «тіні тіней слідів»? Що трапилось? Адже щось таки трапилось.
    — Ви знову попадаєте у десятку, детективе, — посміхнувся Гело. — Трапилось. Так. І ви навіть знаєте, що трапилось. Ви ж, я впевнений, моніторите щоденні зведені дані по вашому міністерству.
    — Сім стандартних тижнів тому? Чекайте… — тіронієць зобразив на своєму обличчі межове напруження думки. — Так, ядерний вибух на базі П'ятнадцятого флоту. База Волт-Армстрідж, на стаціонарній орбіті Альфи Альфи… Якщо ви про це, то яким боком воно пов'язане з Фаренго?
    — Напряму, детективе. Приблизно рік тому Флот відправив до Темного Агрегату експериментальний безпілотний рейдер із бойового резерву П'ятнадцятого флоту. Корабель-невидимку. Як стверджують наші спеціалісти, це найновіша розробка вчених і конструкторів Другого Арсеналу. Рейдер ішов до зірок Оріону надзвичайно складною траєкторією, з трьома пірнаннями у Темні Шляхи, з обльотом небезпечної області активного утворення молодих зірок, її пилового ґало[23] і тамтешньої «чорної діри». Передбачалось, що ящери не зможуть відслідкувати шлях цього рейдера. Метою безпілотника того разу була не Фаренго, а планета 9КВ40:2. Вам, як археологу, цей шифр про щось каже?
    — Так, — відповів Вольск. — Мені знайомий цей шифр. Дуже древня планета, друга у системі червоної зірки Мелані. Три роки тому з цієї планети доставили кремнієву плиту з металевими вкрапленнями. Наші «наукові боги» запідозріли в цій напівзруйнованій плиті викопний комп'ютер невідомої цивілізації. Я досліджував цей предмет… цей артефакт, але не дійшов остаточних висновків. Дуже цікава річ з точки зору нелінійних просторових рішень, теорії сплавів і наноархітектури. Але більшої користі від неї немає. Як інформаційний агрегат ця плита не працює. Та й у принципі не може працювати. Для її запуску потрібні невідомі нам додаткові складові, елементи або ж обставини.
    — Цілком вичерпна відповідь, — погодився Гело. — Цей артефакт з «дев'ятої-сорокової» за нашим завданням досліджували ще кілька спеціалістів з TTS-археології, і вони дійшли подібних висновків. «Дев'яту-сорокову», до речі, Знаючі також рекомендували не відвідувати.
    — А ви б хоч іноді дослухалися до їхніх рекомендацій, — нагадала про себе Ґвен Вей.
    — Тоді б, леді Вей, ми визнали повну перемогу містики над наукою.
    — Ну й визнали б. І що з того? — здвигнула плечима ксенобіолог. — Ви так кажете, немов науці вже відома таємниця Білих Каменів або всі властивості темної енергії. Який учений може пояснити природу Темних Шляхів або надстабільних десятивимірних сингулярностей? Одні лише припущення.
    — Класичний варіант відповіді: наука знає лише те, що вона майже нічого не знає, — замість Гело відізвався Марков. — Але я вам щиро дивуюсь, леді. Ви ж нібито належите до імперської вченої корпорації, а таке кажете про науку…
    — Я бачу, що ви, детективе Марков, глибоко й тонко розумієтесь на проблемах вченої корпорації, — з підкресленою холодністю звернулась до тіронійця арпікранка. — Раніше я думала, що ви лише на аристократах розумієтесь.
    — Такі як я, докторе Вей, повинні розумітись на всьому. Професія в нас така. Серед злочинців, яких мені довелося розшукувати й допитувати, були і вчені, і аристократи… Різні, знаєте, люди траплялися.
    — А все ж таки, чому Знаючі рекомендували залишити в спокої 9КВ40:2? — повернув розмову до попереднього русла Вольск. — Між іншим, ми в Університеті називаємо цю планету «Тифоном». Це, зрозуміло, поки що неофіційна назва, але звернення щодо неї до Астрономічної комісії вже підготували.
    — Знаючі віднесли 9КВ40:2, або, якщо вам так подобається, Тифон, до тих планет, де залишили свої сліди і артефакти Повзучі Отці та, можливо, інші прадавні розумні раси. Ті раси загинули від нашестя на їхні світи орди агресивних і непереможних організмів. Від біологічної зброї, яку, судячи з усього, застосовували у галактичних війнах так званого Першого циклу життя. Знаючі попередили: не будіть древнє зло, інакше людство загине… — радник на кілька секунд замовк, немов перебував у сумнівах, чи варто розповідати далі. Потім продовжив:
    — І ще таке… Я в це, звичайно, мало вірю, прошу мене правильно зрозуміти, але в деяких колах існує така альтернативна думка… Себто, ящери, на думку Знаючих, почали Війну лише для того, щоби відігнати нас якнайдалі від заражених планет у Темному Агрегаті. Згідно з нашим договором з керуючою групою Ґ'ормітів, власне, ще довоєнним договором, наші кораблі не повинні заходити до гравітаційної зони найближчих до Ґ'орми зоряних систем без їхнього дозволу. Серед заборонених для нас була й система зірки Мелані, де і знаходиться Тифон. Окрім того, ящери мають право здійснювати повну контактну інспекцію всіх наших кораблів, які вже отримали дозвіл.
    — Отже, ви порушили мирний договір з Ґ'ормітами? Але ж ви й… — Марков похитав головою.
    Гело промовчав. Відповідь і без того була зрозумілою усім присутнім.
    — Ящери бояться, що ми заразимо наші планети цими організмами? — запитала Ґвен Вей.
    — Або того, що ми використаємо «древнє зло» проти них. Або того й того одночасно. Ми думаємо, що вони ненавидять це «древнє зло» більше, аніж будь яке інше суще. Адже саме ці організми, як вважають Знаючі, знищили цивілізацію їхніх божественних наставників.
    — А Фаренго Знаючі також віднесли до переліку заражених планет? — у свою чергу поцікавився Вольск.
    — Прямих застережень від них не було. З одного боку, системи зірки Таліс, до якої входить Фаренго, не має в переліку систем, куди ми, за договором, не повинні за будь-яких обставин пхати свого носа. З іншого боку, Таліс і без того знаходиться у сфері юрисдикції Ґ'орми. Ми вважаємо, що на Фаренго є щось таке, що стосується до знань Повзучих Отців. Щось таке, чого, на думку ящерів, людству знати не потрібно.
    — На думку ящерів чи на думку Знаючих? — уточнила Ґвен Вей.
    — Ми кажемо: «на думку ящерів».
    У відповіді радника Вольск відчув якусь напружену недомовленість, котру відніс на рахунок давнього табу.
    — Так що ж там трапилось, на тій базі? — поцікавився Марков. — Зараження «древнім злом»? Я правильно зрозумів?
    — Ви правильно зрозуміли, детективе. Через дві доби після повернення безпілотників з планет Темного Агрегату у карантинному блоці Волт-Армстріджу з'явились невідомі нашим ксенобіологам агресивні організми. Великі хижі ксеноморфи, які вбивали і з'їдали людей.
    — Догрались… — прошепотіла Ґвен Вей.
    — Ми ніколи раніше не стикались із подібними істотами. Ніколи. Принцип їхнього розмноження виявився повною несподіванкою для наших біологів і фізиків. Спочатку з ними намагались боротися за стандартною диспозицією, але всі відправлені до карантинного блоку загинули. Потім ксеноморфи захопили службові й житлові відсіки бази. Три ізольовані житлові сегменти майже одночасно. Вони туди пролізли, незважаючи на повне блокування карантинної зони. Менше ніж за годину після надходження команди на блокування процес зараження охопив двадцять два відсотки герметизованого об'єму Волт-Армстріджа. Майже чверть усього об'єму й більше половини житлових сегментів. Ураганне зараження, панове. Вам, напевно, відомо, що Волт-Армстрідж побудували в печерних порожнинах невеликого астероїда, виведеного на стаціонарну орбіту навколо Альфи Альфи. Велика була база, одна з найбільших баз Флоту… — Гело на мить закрив очі, можливо, прислухаючись до сигналів внутрішнього комунікатора. — Так от, командуючий П'ятнадцятим флотом оперативно оцінив масштаби загрози і наказав випалити астероїд ядерним вибухом. Підрив заряду здійснила кризова команда управління «D». Більше тисячі солдатів, офіцерів і спеціалістів-контрактників загинуло разом із базою. Загинув і сам командуючий. Він і його сім'я також знаходились на астероїді. Він вчинив як справжній офіцер Імперії.
    — Вони всі були приречені, незалежно від рішення командуючого, — завважила ксенобіолог. — Якщо агресивні організми подолали заблокований периметр карантинної зони, їх вже нічого не могло зупинити. Кажу вам як фахівець.
    — Але ж не кожний, леді, міг вчинити так, як вчинив адмірал-командор лорд Скіфі. Нехай пам'ять про нього буде світлою і довгою.
    — Так, не кожний. Погоджуюсь. — Марков підвівся. — Леді, панове офіцери і ви, сержанте, пропоную усім присутнім пом'янути Прощальною військовою молитвою тих, хто загинув на «Атоні», «Уриїлі» і на базі Волт-Армстрідж.
    Усі присутні встали і поклали праву руку на серце. Радник прочитав Прощальну молитву. Слова її були урочистими і древніми. Слова напівзабутої земної мови звучали тут, на Кідронії, таємничо і дивно. Подейкували, що слова військової молитви збереглися незмінними з часів найперших космічних польотів, коли маленькі смішні кораблі обертались низькими орбітами навколо Землі. Вісім століть і десятки світлових років відділяли тих, хто зібрався у «червоній зоні» на Кідронії, від світу тих, хто створив Прощальну молитву.
    Коли вичерпались слова молитви і збігла хвилина урочистого мовчання, Ґвен Вей запитала в Гело:
    — У вас, я сподіваюсь, збереглись записи з камер спостереження на Волт-Армстріджі? Вони ж, якщо я не помиляюсь, архівуються в галактичній мережі Служби у режимі он-лайн.
    — Так, леді Вей, таких записів ми маємо багато. Ми вам їх продемонструємо.
    — Я хочу подивитись на тих ксеноморфів. Це моя тема.
    — Ми також хочемо на них подивитись, — висловив загальне побажання Марков.
    Гело коротко кивнув на знак згоди.
    — Записи будемо дивитись у цій «червоній зоні» завтра зранку, — повідомив Чандрасекар, який до цього не брав участі у розмові, але все уважно слухав. — А на обідній час ми запланували візит до правителя лорда Джиліна. Він прийме вас із відповідними протокольними церемоніями у своїх особистих апартаментах. На базі Гардік. Щодо цього візиту ми маємо певні плани. Вам, докторе Вей, ми радимо переконати правителя, щоби він допустив вас до «чорної скриньки» Кідронії. Без його прямого дозволу ми ніколи не зможемо дослідити тамтешні записи. Й будьте уважними, колеґи. Ані півслова про «тему 88» за межами «червоної зони». Намагайтесь навіть не думати про неї.
    Марков щиро розсміявся.
    
    10
    Поселення «Благословенне починання»,
    Кристалічна провінція, планета Кідронія (4КВ67:3).
    7—11 семпрарія 416 року Ери Відновлення.
    
    Її тіло звільнили від ушкоджень, але вільний дух Знаючої не поспішав повертатись до оновленого тіла. Дух спочивав на таємних Шляхах світобудови, де між рухом і спокоєм не було жодної різниці. Дух Знаючої грівся в променях невидимих сонць темної сторони Всесвіту. Він чув дебютне звучання крихітних частинок незримих енергій, яких не знає час, позаяк вони давніші й за час, і за батьків часу. Давніші за саме ядро послідовності, з якого колись народилась відома людям форма часу. Дух насолоджувався відсутністю пастирських мереж матерії, насолоджувався звільненням від тронної ваги обчислювань та позиціонувань. На таємних Шляхах не було нічого забороненого, але великі знання, які мешкали тут, були особливими. Неохопними для розуміння й нероздільними на малі значення.
    Дух Знаючої відчув оточуючу неповноту і вперту розгубленість матерії. Саме ця розгубленість тілесного світу відвертала Дух від повернення до вмістилища людської плоті. Тілесний світ відлякував Дух своїми марнотними течіями змін і перетворень. У Серединній реальності галактичні хмари знищували у своїх зіткненнях мільярди світів; мертва збочена матерія приречено стікала в надра «чорних дір»; страхітливі вибухи гігантських зірок нищили смертоносним випромінюванням щойно народжене життя. Все створене благим Світлом перетворювалось на ніщо, перемелене і розтерте усіма видами і родами часу. Й безмежні розуми Вищих Світів не стомлювали свою увагу цими неспинимими містеріями неозорого знищення.
    А в тій вузькій, пласкій і тісній колисці Серединного світу, де мешкало тіло Знаючої, події йшли своїм сумним рушенням. На векторах лінійного простору повільно обертались колеса звичного односпрямованого часу. До медичного блоку поселення «Благословенне починання» приходили люди, оглядали тіло й йшли геть. У блоці, на прохання старого цивільного медика Авла Кірінскі, розмістили павукоподібного кіборґа-патрульного, видобутого з технічних резервів бази Гардік. Несплячі зорові органи, скопійовані його конструкторами з очей земної рептилії, невідривно дивились на тіло Знаючої. Титанові лапи і паралізатор кіборґа приготувались зупинити втечу цього тіла або зупинити його агресію.
    Але тіло залишалось нерухомим. Прилади блоку повідомляли медикам, що воно перебуває у проміжному стані, рівновіддаленому від коми і сну. Прилади знайшли у сплячому мозку Знаючої аномальну зону з невизначеним типом ментальної активності. Цю зону сканували кожні двадцять стандартних хвилин, очікуючи звідти сюрпризів. Але їх не було. Тіло залишалось у спокої, тепле й розслаблене. А вільний Дух блукав забороненими Шляхами, відчуваючи вселенську неповноту.
    Кіборґ та його господарі чекали.
    
    11
    Підземні тунелі під Каманійськими горами,
    планета Кідронія (4КВ67:3),
    зоряна система Абелари.
    11 семпрарія 416 року Ери Відновлення.
    
    — Здається, ми заблукали, — припустив аґент «Ягд».
    — Заблукали? — перепитав клон. — Я ніколи не блукаю в копальнях і печерах. Я пізнав підземну темряву, я ходив до чорних озер і до Священної гори. Я мочився на стіни десяти тисяч тунелів.
    — То це через тебе в тунелях такий сморід? Навіть фільтри не рятують. Та скільки б ти не загадив тунелів, товсточолий, я все одно підозрюю, що ми заблукали. Минуло вже шість годин, а ми все ще йдемо вирубкою, що заповнена земним повітрям. Ми навіть до шлюзу не дійшли.
    — Не дійшли, ти правий. Дорога довга. Дуже довга. Але ж, напівкровко, ти сказав, що тобі потрібні Знаючі з Підземного міста. А я пообіцяв привести тебе до них. Над твоїм бажанням і над моєю обіцянкою піднеслася воля Велудумана, Охоронця присяг. Його воля невблаганна, і ми, попри всі твої підозри і ниття, доберемося до Підземного міста.
    Вони просувалися крізь одноманітні й темні тунелі. В деяких місцях їх укріпили титановими плитами, в інших базальт сплавили у склоподібну масу. Лише примарні вогні вказівних світильників розсіювали тутешній морок.
    І тільки через годину після того, як «Ягд» запідозрив, що клон втратив орієнтир, вони увійшли до великої підземної порожнини.
    — Ми біля шлюзу, — попередив клон. — До нього триста метрів. Там є вартові прилади. Нам потрібно їх обдурити.
    — А зараз ці прилади нас не бачать?
    — Ні, не бачать. Один із приладів побачить нас через сто метрів, другий перегляне наші вмонтовані карти, коли ми вже будемо поряд зі шлюзом. Якщо не буде дозволу, шлюз не відкриється. А якщо ми потім спробуємо втекти, він випустить на нас бойового робота.
    — Отакої. А вартових нанороботів тут немає?
    — Вони були там, де ми пройшли. Але їх повбивали.
    — Повбивали?
    — Вчора повбивали. Джи Тау ще не встигли їх замінити. Мої брати очистили нам шлях.
    — Але ж… Звідки вони могли знати?
    — Не вони. І не я. Знаючі. Вони знали, що ти прийдеш.
    — За мною стежать?
    — Про тебе знають.
    — Містика, так? Я розумію, товсточолий. І як же ми вб'ємо вартові системи шлюзу?
    — Не вб'ємо, а обдуримо, — сказав клон. — Прилади не повинні нас побачити. Але вбивати ми їх не будемо, інакше за нами пошлють погоню. Не важко вбити дрібного робота-шпигуна. Зовсім не важко. З дрібними шпигунами завжди щось трапляється. Псуються, окислюються, тонуть у випорожненнях тормагів. Але прилади шлюзу — це тобі не дрібні шпигуни. Прилади шлюзу сильно захищені, їхня смерть підніме велику бучу. Останніми днями в копальнях багато Джи Тау. Вони привезли з собою нових роботів, ми ще таких не бачили. Швидко бігають, дуже швидко. Буде важко втекти… Увімкни свого навігатора, воїне.
    Аґент «Ягд» активував свого навігатора. Плазмовий куб світився синьою пустотою. Вони були за межами схеми.
    — А в навігаторах Джи Тау цей шлюз позначений, — завважив клон. — Твій навігатор поганий.
    — Ти бачив навігатори Джи Тау?
    — Бачив. Я бачив багато різних навігаторів, воїне. Твій — найгірший, зовсім ніякий. Але це нас не зупинить. Зараз важливіше інше. Треба зробити так, щоб шлюз не нацькував на нас робота і не повідомив про нас Джи Тау. Для цього ми одягнемо шоломи. По той бік шлюзу без шолома все одно не можна. Там повітря Єсіхі[24]. Між іншим, не забудь перевірити усі шви і застібки на своєму комбінезоні. Повітря Єсіхі роз'їдає шкіру. А на шоломи ми почепимо ось це.
    Клон витяг з кишені два маленьких пласких прилади.
    — Пригнічувачі, — з розумінням кивнув аґент.
    — Ми називаємо їх «утааті» — маски. Прилад бачить утааті, не бачить правду. Крізь шлюз пройдуть не Гумм з напівкрівкою, а два старих пошукових клони тисяча п'ятої серії, яких відправили по той бік шлюзу тормагам на вечерю. Якщо вони не повернуться, ніхто не стане сумувати і питати, що з ними сталось. Старі зморшкуваті клони, огидні навіть жінкам тисяча чотириста тридцять сьомої серії. Могли не дійти, могли померти від утоми.
    — Ти називаєш себе Гуммом? — запитав «Ягд», допасовуючи прилад до шолома. — Ти сам придумав таке ім'я?
    — Простим людям, таким, як ми з тобою, не пасує придумувати собі імена. Це неправильно. Сестра, Котра Дає Імена, повідомила мені, що Велудуманові буде приємно, якщо я називатимусь Гуммом.
    — Ця «сестра» — Знаюча?
    — Авжеж. А як інакше вона змогла б з'ясувати, що приємно Держателеві Склепіння, а що ні?
    — Я зрозумів.
    — Що ти зрозумів?
    — Все зрозумів, товсточолий Гумме.
    — Я радий, що ти такий тямущий, син фермерки з тисяча чотириста двадцятої серії. Перевір кріплення шолома і відкрий фільтри. Ось так. Молодець… Тепер ходімо до шлюзу.
    Коли вони зробили ще зо дві сотні кроків, попереду спалахнули червоні вогні. Високий металевий портал шлюзу будівничі копальні заглибили в стіну печери. На порталі червоні плафони висвітлювали цифри «17–03».
    «Ми на сімнадцятому рівні», — зрозумів аґент. Це означало, що шлюз від поверхні планети відділяв щонайменше кілометр скельної породи.
    Автоматика відкрила шлюз, вони пройшли до просторої прохідної камери. Коли почала змінюватись атмосфера, з її стін піднялась хмара куряви. Мандрівників засипало дрібним пилом. Гумм протер рукавом пластик шолому і приготував різак.
    — З того боку можуть засісти тормаги, — пояснив клон. Крізь фільтри його голос лунав зловісніше. Аґент вкотре пошкодував, що не прихопив зброї.
    Проте жодних тормагів за шлюзом не виявилось. Лише чергова печера — величезна, поглинаюча своєю порожнечею.
    — А, власне, хто такі ці тормаги? — поцікавився аґент. — Місцева фауна?
    — Давні тварини Єсіхі мешкають в океані. За межами океану ніде більше не живуть. Тормаги — це мутовані земні жуки.
    — Які жуки?
    — Нам розповідали, що на Землі їх називають грілами[25].
    — Ніколи не чув про таких жуків. Ці… мутанти, вони великі?
    — Різні бувають. Ксенобіолог в телевізорі читав про тормагів лекцію. Казав, що тормаги ніколи не виростають до розмірів кішки. Ми довго сміялися. Тормаг відкусив голову Фурху. Разом із шоломом. А голова у Фурха була здоровенною, кішка могла б йому тільки носа відкусити. Або вухо. В нас колись жила кішка. Така смугаста і хитра. Дуже цікава тваринка…
    — Відкусив голову?
    — Так, відкусив. Ніхто потім не бачив голови бідолахи Фурха… Що, напівкровко, злякався? — Гумма явно втішила зацікавленість аґента місцевими хижаками. — Я бачу, ти таки сильно напудився. Ти часто крутиш головою. Шукаєш тормагів? Бачиш, треба йти швидше, інакше здоровезні й дуже голодні тормаги тебе вполюють. Відкусять тобі довбешку, і твій адмірал сильно засмутиться. Скаже: «Вай-цу! Так погано, так негарно відійшов до предків мій великий воїн. Загинув, як дурний клон-топотун, геть мене зганьбив. Смердючі тормагові діти гризуть його голову і сміються». Не можна засмучувати такого славетного пана, треба рухатися швидше.
    «Ягд» й справді не встигав за клоном. Гумм невтомно крокував і крокував печерними осипами, а ноги тренованого аґента вже боліли від перевтоми. Пришвидшити ходу йому не вдавалось.
    — І кого ж ці кляті тормаги тут жеруть? — спитав він, оглядаючи підземні скали без жодних ознак життя.
    — Клонів.
    — А якщо нема клонів?
    — Жеруть те, чим гадать клони.
    — А якщо й цього немає?
    — Одного разу тормаг заліз до поселення і з'їв великого собаку інженера Піо. Гарний був песик, на всіх гавкав і вмів приносити патики, які кидав інженер. А злий тормаг його зжер.
    — Як це він міг залізти до поселення? Брешеш ти все.
    — Він вирив тунель. Там земля жовта і м'яка. Він рив-рив і вирив довгий тунель, вистрибнув з нього і схопив собаку за голову. Затягнув його під землю і там зжер. Того тормага потім упіймали роботи. Довго шукали, довго ловили, тормаги ж дуже хитрі. Зі впольованого тормага інженер Піо зробив опудало і подарував його начальнику з Центрального. Той дуже радів, усім своїм приятелям показував. Мені розповідала клонка тисяча чотириста п'ятдесят п'ятої серії, яку полюбляє викликати до себе інженер Піо.
    — Клонка?
    — У нас мало народжених жінок. Клонки нових серій вродливіші за народжених. У них світле волосся, біла шкіра, великі сині очі і довгі ноги. Довгі і гладенькі. Тобі подобаються жінки з довгими ногами?
    — Подобаються. Мені і з короткими подобаються, якщо на обличчя гарні… Тобі не здається, що треба було би трохи перепочити?
    — Дійдемо до підземного озера, там на острові відпочинемо. Навіть можна буде поспати. Тормаги бояться води. Ніколи не плавають.
    — І довго нам ще перти до того твого озера?
    — Ще десь із годину. Але якщо великий воїн Теслена буде повзти, як стара здохлятина, то й цілих півтори.
    
    12
    База Гардік
    планета Кідронія (4КВ67:3),
    зоряна система Абелари,
    11 семпрарія 416 року Ери Відновлення.
    
    База Гардік вважалася найзахищенішим місцем на Кідронії. Тут розташували військовий космодром, тренувальний табір, трибунал і дисциплінарну в'язницю Другого флоту. В одній із надземних споруд бази Гардік її комендант контр-адмірал Атлопатек обладнав особисті апартаменти.
    До них вели сірі гранітні сходи, по обидва боки яких підносились статуї офіційних засновників Дому Атлопатеків — імператора Сіорана Третього та його старшої наложниці Атлії Декарсак. Монарха скульптор зобразив в імператорському вбранні, а чарівну Атлію — оголеною. Джилін розповідав усім, що вирізьблені із рідкісного палевого мармуру скульптури були створені придворним майстром іще за життя Сіорана і Атлії і що старша гілка Атлопатеків відтоді зберігає їх, як найцінніші реліквії Дому.
    Команду Вей на сходах зустрів мажордом з блискучим жезлом, одягнений у червоні геральдичні кольори Атлопатеків. Він звернувся до гостей з привітанням, у якому перелічив усі їхні звання і нагороди. Для археолога стало несподіванкою те, що детектив виявився кавалером однієї із рідкісних і високих імперських відзнак — Капітанського ступеня Ордену Бездоганності. Ґвен Вей мажордом титулував баронесою Великосіртською[26]. Це нагадало Вольску про те, що старі роди арпікранської аристократії вели свій початок від правлячої верхівки Марса, колонією якого все ще формально залишався Арпікран. На тлі таких гучних звань його перший кваліфікаційний клас TTS-археолога губився і гаснув.
    — І де ж ваш орденський знак, де стрічка? — пошепки запитав він Маркова, одягненого у цивільний костюм.
    — Дома забув, — пошепки відповів поліцейський. Мажордом провів гостей до холу, де на них вже чекали правитель Джилін, його дружина Саманта і діти, імена яких Вольск не запам'ятав, та численний почт. Правитель був одягнений у парадний мундир і золоту стрічку Ордену Сонця через праве плече. Його дружина приймала вчених у старомодному платті, пошитому з натуральної тканини. Набір її фамільних коштовностей був розкішним до несмаку. Поряд із адміралом стояли офіцери Другого флоту і мер Центрального поселення. Їхні жінки прикрасили себе найскромнішими ювелірними гарнітурами, щоби не затьмарити їхнім блиском діамантову велич першої леді Кідронії.
    — Баронесо, для нас є великою радістю, що ви відвідали наш дім, — правитель зустрів Вей найпривітнішою зі своїх посмішок.
    — Так, так, — поспіхом приєдналася адміральша. — Ми читали про вас.
    — Для мене це також неабияка радість, — відповіла Ґвен Вей з точно відміряним нахилом голови. Одягнена у професорський мундир, вона виглядала в міру стримано й респектабельно. Своє довге темне волосся арпікранка прикрасила вишуканою діадемою.
    На Маркова і Вольска адміральське подружжя не звернуло уваги. Правитель з королівською недбалістю потиснув їм руки і запросив усіх до столу. Заки почт з незграбністю вантажного каравану просувався через довгу анфіладу кімнат, детектив встиг прошепотіти археологові, що у протоколі прийому було допущено дві майже принизливі для баронеси Великосіртської помилки. У відповідності з імперським етикетом, Джилін мав зустріти представницю древнього марсіанського Дому на чотирнадцятій сходинці парадного маршу, а не в залі. Окрім того, він мав оголосити, що для нього приймати у своєму домі високородну леді є «великою честю», а не «великою радістю».
    — Старий реально вважає себе нащадком Сіорана, — підсумував Марков, роблячи круглі очі.
    — Рене, ви просто жива енциклопедія, — посміхнувся до нього Вольск.
    В обідній залі було сервіровано великий стіл. На біло-червоному посуді золотилися герби Атлопатеків і Шелтонів, до Дому яких належав рід адміральші. Ґвен вказали на троноподібний стілець поряд з адміральським подружжям, а Маркову і Вольску — на місця у середній частині столу. Навпроти них, якщо вірити розміщувальним табличкам, розташувалась родина головного судді Другого Флоту Ферфакса. Його донька Тена носила форму адміральського флаг-офіцера. Вольск завважив її швидкий вивчаючий погляд, що якоїсь миті затримався на ньому і Маркові.
    «Цікаво, — подумав археолог, — а що відомо про цю даму нашому всезнаючому детективові?»
    Тим часом присутні підняли келихи за здоров'я імператора і його Дому. Адміральське вино Вольску сподобалось. Після виконання гімну мажордом розпорядився подавати першу переміну страв. Правитель оголосив:
    — Сьогодні на стіл не подадуть ані грама синтетичної чи модифікованої їжі. Всі овочі та фрукти вирощені на плантаціях Центрального поселення. Й, найголовніше, дорогі гості: сьогодні мій кухар запропонує нам свої унікальні страви, приготовлені з благородних тварин, що заселяють Океан Нелі і Море Наомі. Одну зі страв, вперше в історії Галактики представлену для дегустації, названо на честь нашої чарівної гості, баронеси Великосіртської.
    Присутні поплескали, не пошкодувавши долоней, а мер завважив:
    — А найрідкісніших з оцих океанських тварин вполював наш незрівнянний мисливець лорд Джилін!
    Оплески стали оглушливими. Правитель почервонів від задоволення. Вольск, спостерігаючи за Теною Ферфакс, побачив іронічну посмішку, що ковзнула красивим обличчям флаг-офіцера. Дочка судді, очевидно, не належала до числа поціновувачів мисливських талантів Атлопатека.
    Слуги розмістили на столі салатниці. Джилін повідомив, що в салати додано м'яса кідронійських кальмарів.
    — Ви, баронесо, — звернувся він до Ґвен, — напевно, знаєте про цих тварин набагато більше за нас.
    — Я не спеціаліст з кідронійської фауни і можу припуститися помилки, — попередила ксенобіолог. — Наскільки я розумію, «кідронійськими кальмарами» тут називають представників Acrania nellina?
    — Ви абсолютно праві, баронесо, — підтвердив один із офіцерів, судячи із нашивок, військовий біолог. — Це різновид так званих примітивних безчерепних псевдокефалоподій, яких школа Альфанда-Осиновського визначає як «елазмомулії Лангра». В Океані Нелі, як нам вже відомо, водяться тварини, більш схожі на земних кальмарів, аніж елазмомулії. І ближчі до них за будовою тіла. Тут має місце звичайна термінологічна нестиковка. Але ви, баронесо, блискуче з нею впоралися.
    — Спасибі, колеґо, — подякувала Ґвен.
    — Як би їх не називали, вони напрочуд смачні, — завважив Марков, пережовуючи м'ясо елазмомулії. — На смак нагадують наших їстивних равликів. На Тіронії вони були б неабияким делікатесом.
    — Ви гурман? — запитала його Тена.
    — Всі тіронійці, леді, трішечки гурмани, а я тіронієць.
    — І всі тіронійські гурмани носять браслети з детекторами токсинів? — донька судді кивнула на керамічний браслет, що виглядав з-під манжети слідчого.
    — Детектор отрут? — стрепенувся її батько. — Навіщо? Ми в пристойному місці.
    — Отож бо, — підтакнув офіцер з петлицями капітан-лейтенанта, котрий сидів поруч з Вольском.
    — Уявіть собі, це традиція мого світу, — відповів Марков, вкладаючи до рота чергову порцію «кідронійських кальмарів». — У нас високоточний детектор вважається найкращим подарунком новонародженому.
    — У вас на Тіронії прийнято підсипати отруту одне одному? — здивувалася дружина правителя. Вона сиділа досить далеко від Маркова і сім'ї Ферфаксів, але уважно прислухалася до їхніх пікіровок.
    — Це пов'язано з особливостями історії моєї планети, достойна леді, — пояснив Марков. — Так вийшло, що в нас багато хімічних заводів. Погана екологія. Заселені зони розташовані зовсім поряд з промисловими майданчиками і сховищами готової продукції. Бувають випадки, коли в їжу потрапляють отруйні речовини, іноді відбуваються прориви токсичних газів. Також у нас, у відомі скрутні часи, були періоди жорстоких міжусобиць[27]. Тоді тіронійські біохіміки вважалися чи не найкращими в Імперії. Напевно, таки найкращими. Вони були тоді лідерами як у молекулярних технологіях, так і в галузі неструктурного наносинтезу. На жаль, їхні досягнення стали інструментами в руках політиків. Багато людей загинули в ті часи від бойових токсинів. Тогочасні розробки й донині використовуються і армією, і терористами.
    — Ви припускаєте, детективе, що і тут, на Кідронії, можуть використовувати тіронійські отрути? — посміхнулася Тена.
    — Мій детектор зараз показує, що не використовують, — у свою чергу посміхнувся поліцейський. Якщо, звісно, його вищір можна було назвати посмішкою.
    — Тут немає жодної отрути, — обурено заявила перша леді Кідронії. — У наших харчових лабораторіях усе ретельно перевіряється.
    — А у нас на Арпікрані, Див. Додаток 1. додав Вольск, — харчові лабораторії називають кухнями.
    — Це був невдалий жарт. Тут база Флоту, молодий чоловіче, — завважив суддя. — А на військових базах, аби ви знали, їжу виготовляють і перевіряють у харчових лабораторіях.
    — І правильно роблять, — схвалив детектив. — Терористи не сплять. Наскільки мені відомо, одного з місцевих губернаторів отру…
    — Ми не будемо цю тему обговорювати за столом, — відказав Маркову правитель, одночасно жестом зупиняючи дружину, котра, судячи з виразу на її обличчі, приготувала нову гнівну тираду. — Зверніть увагу на те, що буде подаватися на стіл. Це абсолютно нова страва. «Великосіртський гострий суп», названий на честь нашої високородної гості. Ви, панове, будете першими, хто його скуштує.
    — Я в захваті, лорде Джиліне, — промовила Ґвен Вей. — Але не стану у відповідь вимовляти стандартні слова ввічливості. Скажу тільки, що за важких часів брат мого діда був старшим офіцером бойової частини корабля, яким командував ваш батько Нордекс Атлопатек. І в нашій сім'ї завжди про це пам'ятали, пам'ятають і будуть пам'ятати.
    — Це честь, це висока честь для нашого Дому, баронесо, — очі контр-адмірала зволожилися, він поцілував руку Ґвен Вей. — Перший неофіційний тост за нашим столом, панове, ми вип'ємо за процвітання славного Дому Веїв Великосіртських.
    За другої дегустації смак вина видався арпікранцеві ще шляхетнішим.
    Перед Вольском поставили срібний кувшик з «Великосіртським гострим супом» і грінки. Суп виявився густим, з присмаком горгонзоли і водоростей.
    — Неперевершений суп. Густий, ситний. А в ньому теж зварили якесь океанське почварисько? — запитав Марков.
    — Так, — підтвердив правитель. — Цей суп приготували з мацаків прибережного спрута.
    — Teroterus dipnoi? — запитала Ґвен Вей.
    — Його велетенський шляхетний різновид, — підтвердив офіцер-біолог. — Цей головоног бридкий на вигляд, проте його м'ясо їстивне навіть після простої термічної обробки.
    — І прянощі також місцеві, — завважила адміральша. — Такі чорні водорості.
    — Дуже специфічний смак, — оцінив Вольск. — Нагадує земного кальмара, тушкованого у білому вині зі спеціями.
    — Набагато смачніше! — не погодився тіронієць. — У цього щупальця надзвичайно цікавий пряний смак. Нібито й не нав'язливий, і, водночас, його ні з чим не сплутаєш. Я знаю декількох тіронійців, які віддали б кілька років свого життя за одну лише участь у такій дегустації.
    — Послухавши вас, детективе, починаєш уявляти Тіронію раєм для життєлюбів, — похитав головою капітан-лейтенант. — Але ж, насправді, ця ваша Тіронія — жахлива сміттєва діра. Планета-завод з дешевою робочою силою. Навіть у ресторанах там пропонують синтетику без смаку.
    — Пропонують, не сперечаюсь. Проте люди у нас душевні, — підморгнув археологові Марков.
    — Другий тост за мною, — оголосила ксенобіолог і підняла келих. — Панове, вип'ємо за перемоги найвідомішого мисливця Галактики лорда Джиліна, за великодушність його прекрасної дружини, високорідної леді Саманти, за здоров'я їхніх дітей і за великий Дім Атлопатеків!
    Присутні супроводжували тост побажаннями здоров'я адміральському подружжю і всім благородним нащадкам старшої наложниці Сіорана Третього.
    — А що це за рослина? — запитав Марков, чіпляючи ложкою цибулину, що плавала в супі.
    — Цибуля. На Тіронії не їдять цибулі? — здивувався археолог.
    Капітан-лейтенант багатозначно пирхнув.
    — Ми споживаємо синтетичні цибулеві палички. Але вони виглядають інакше. Вони майже квадратні в перетині і довгі. Ось такі — детектив розвів пальці, демонструючи довжину цибулевих паличок.
    — Краще їсти кальмарів і спрутів, аніж молекулярну синтетику, — впевнено сказав Вольск. — Квадратна цибуля! Жах!
    — Це лише ваші, Алексе, снобські припущення. До речі, про спрутів, — Марков повернувся до офіцера-біолога. — Адмірал сказав, що це прибережна тварина. Вона що, постійно сидить в прибережній воді чи ще й час від часу вилазить на берег?
    — Спрути сімейства Decapodus відкладають на березі свої яйця, — охоче вдався до пояснень офіцер. — На піщаних пляжах. В океані багато хижаків, а на березі ніхто, окрім нас, не загрожує їхнім нащадкам.
    — Отже, це такі місцеві земноводні?
    — Можна й так сказати, хоча ми й не використовуємо таке визначення для тубільних створінь.
    Доки у середній частині столу вели захоплюючу бесіду про спрутів, до правителя підійшов один із молодших офіцерів і щось сказав. Адмірал подивився на монітор, прикріплений до обшлагу мундира. Його обличчя спохмурніло. Джилін якось дивно глянув на Маркова, вибачився перед Ґвен Вей і покинув залу. Його дружина виглядала розгубленою.
    — У тебе ввімкнений комунікатор? — запитав детектив археолога.
    — Ні.
    — А ти ввімкни на всяк випадок.
    — А, власне, що відбувається?
    — Думаю, ми скоро про це дізнаємося. Шкода, що Ґвен не встигла вирішити питання з «чорною скринькою».
    — Правитель вже не повернеться до столу?
    Марков знизав плечима.
    За хвилину ще кілька офіцерів залишили застілля. Серед них були біолог і Тена Ферфакс. У Вольска склалося враження, що їх викликали через внутрішні комунікатори. Роль тамади перебрав на себе мер. Проте його тости і жарти зависали в напруженій атмосфері. Офіцери перешіптувалися.
    У лівій частині голови археолога відчулося легке поколювання. Відчуття виклику. Він послідовно доторкнувся язиком до трьох сенсорів, вмонтованих у зуби. В голові з'явився голос Гело:
    «Вей, Маркову і Вольску. На базі надзвичайна ситуація. Апартаменти правителя надійно захищені, проте на всяк випадок приготуйтеся до евакуації. До аварійного шлюзу вас проведе лейтенант Служби з червоним значком на кишеньковому клапані».
    — Нікуди не йдемо, — шепнув детектив на вухо археологові. — Ніякої евакуації, ніяких лейтенантів і ніяких аварійних шлюзів.
    — А якщо це зараження?
    — Зараження? Малоймовірно. Тут уже нікого б не було.
    — А що ми будемо робити?
    — Їсти десерт.
    — Рене, тут може бути небезпечно. Гело не дарма…
    — Алексе, я у свій час переніс дві атаки бойовими токсинами. Дві справжні атаки. І ось що я тобі скажу: ми нікуди не підемо звідси. Нікуди. Ми знаходимося у найнадійнішому і найкомфортнішому місці на Кідронії. Куди нас будуть евакуювати? До резиденції Джи Тау? Ні, я таки хочу скуштувати десерт. Не кожного дня бідному тіронійському поліцейському вдається так смачно поїсти.
    — Нехай Ґвен вирішує.
    — Вона вже вирішила.
    — Зв'язалася з тобою через комунікатор?
    — Так.
    — Тоді залишаємося. О'к.
    — А ось і десерт несуть, — хижо посміхнувся Марков. — Дивись, який гарнюський…
    На столи поставили величезні десертні таці з тортами. Адміральський кухар надав їм форми куполів Центрального поселення. Мер прокоментував:
    — А зараз ми продегустуємо доручену мені частину колонії!
    — Разом із колоністами? — запитав детектив, спостерігаючи за тим, як чотириногий кіборґ вправно розрізає торт-купол на тоненькі скибочки.
    — Там, усередині, зацукровані креветки, — повідомила адміральша. Вольску здалося, що вона спокійніша, аніж тоді, коли її чоловік несподівано залишив гостей.
    — Креветки? Теж, напевне, якісь «мумулії», — промимрив детектив.
    — Copepoda cantharididus vulgaris, — відгукнулася на його мимрення Ґвен Вей.
    — Ви просто пригнічуєте нас своєю ерудицією, о високородна леді, — з награним жахом прошепотів Марков. — Повірте мені, я не змушу себе ковтати щось із такою страшною назвою. Ця «копепода вулґаріс» ще проходить крізь горло, але її назва застрягає у моїх виснажених гландах.
    Вей посміхнулася.
    «Дивно, — подумав Вольск, — баронесі цей поліцейський блазень видається кумедним. А вона ж стильна дівчинка».
    У цей момент до зали повернувся володар.
    — Прошу баронесу мені вибачити, і вас, панове, теж, — сказав він. — У нас в районі тренувального табору виникли певні проблеми. Проте жодної небезпеки для присутніх немає. Ані найменшої.
    
    13
    «Червона зона» Резиденції Джи Тау,
    головний жилий купол Центрального поселення,
    планета Кідронія (4КВ67:3) системи Абелари.
    11 семпрарія 416 року Ери Відновлення.
    
    — Інформація, котра до нас надходить з бази, дотепер є дуже суперечливою, — доповів раднику-представникові черговий оператор. — Поки зрозуміло лише те, що на казарми тренувального табору здійснили атаку з використанням токсичного газу.
    — Що з командою доктора Вей?
    — Усе гаразд. Перше управління дає ґарантію, що їхній безпеці нічого не загрожувало і не загрожує.
    — Хто? Навіщо? Цілковита нісенітниця… — Вангель Гело вже вкотре подивився на тривимірний монітор головного пульту, де світилась кольоровими лініями і плямами схема бази Гардік. — Яка відстань між казармами й апартаментами Джиліна?
    На схемі з'явилася зелена пряма, що з'єднувала два названі радником об'єкти. Поряд спалахнуло золотаве число 997.
    — Майже кілометр, — констатував Гело. — І вентиляційні контури різні. Це означає, що команда Ґвен Вей не була об'єктом атаки. Тоді що це? Просте співпадіння?
    — Це перша атака бази повстанцями за останні два роки, омадо, — нагадав оператор. — Сумнівно, що це просте співпадіння.
    Над монітором замерехтіло сигнальне ґало.
    — Нова інформація, — оператор зосередився, приймаючи інфу на внутрішній комунікатор, потім промовив:
    — Друге повідомлення від аґента «Десятого». Газ ввели до вентиляційної системи житлових приміщень об одинадцятій тридцять за стандартним часом. Джерело газу військовими на даний момент не виявлено. Тридцятьох п'ятьох курсантів і двох офіцерів отруєно. Шестеро вже померли. Тим, що залишилися, надають допомогу. В казармі розгорнули мобільний реанімаційний блок. Тип токсину — «ер-ен двадцять два» або «ер-ен двадцять чотири». Раніше ці токсини партизани не застосовували.
    — А де, взагалі, їх застосовували?
    На питання Гело відгукнувся сержант Чандрасекар, котрий сидів за оперативно-тактичним пультом:
    — Омадо, у мене тут є рамкова інформація щодо токсинів, похідних від «ер-ен двадцять два». Це дипольні нейротоксини високого ступеню вибірковості. Уражають лише тих, кому вмонтовані чіпи сімейств «М» і «МС», тобто винятково військовослужбовців. Їх часто застосовували повстанці на Тіронії і на Спаранті за часів Смути. «Ер-ен» також став основою для синтезу сучасного армійського бойового токсину. Тип дії і симптоматика при ураженні збігаються. Тож це міг бути й армійський токсин. Зрештою, його на Кідронії легше знайти, аніж старі тіронійські розробки. Армійський токсин перебуває на озброєнні деяких тутешніх спецпідрозділів.
    — Яких саме спецпідрозділів? — радник відчув головний біль. Лікувальні нанороботи, що плавали в судинах його мозку, вже не могли впоратися зі стресом, спазм щоразу охоплював ширшу мережу судин. З моменту газової атаки минуло вже більше години, а Гело все ще не наважувався відіслати доповідну Маккослібові.
    — У переліку більше сорока шифрів, омадо, — повідомив сержант. — Практично в усіх флотських ротах «командос», у силових підрозділах кризових і штурмових груп. У нас боєзаряди з токсинами зберігаються на складі комплектації. А якщо вам потрібна більш точна інфор…
    — Я зрозумів. Хто з армійських розслідує інцидент?
    — Полковник Коусон, а від Флоту — прем'єр-лейтенант Тена Ферфакс.
    — Тена? Отже, це вона у них головна. Ця сучка нам не дасть жодної інформації про можливі зникнення на складах.
    — Сто відсотків, омадо. Вона доповідатиме тільки Джилінові. І формально матиме рацію. Він комендант бази, і всі склади флоту — його господарство.
    — Його… Тільки от господар з нього ніякий… Операторе, передайте «Десятому», що вся інформація щодо атаки буде вважатися найпріоритетнішою, — розпорядився радник і додав:
    — З відповідною оплатою.
    «Сили Творця! Це ж тільки початок, перший сигнал, — подумав він. — Скоро тут розпочнуться такі дикі танці… Добре, що вже за добу «Ліктор» візьме на себе всі питання щодо безпеки леді Ґвен. А то, у разі чого, Маккосліб мені голову відірве».
    
    14
    Апартаменти Джиліна Атлопатека, база Гардік,
    планета Кідронія (4КВ67:3) системи Абелари.
    11 семпрарія 416 року Ери Відновлення
    
    — Це дуже секретний об'єкт, люба баронесо, — скривив губи володар. — Об'єкт найвищого ступеня захищеності. За моєї пам'яті ніхто не отримував доступу до «чорної скриньки» колонії. При всій моїй повазі до вас, леді Ґвен, я не можу дати вам дозволу на його дослідження без погодження із намісницею Сектора леді Унно. У мене немає повноважень. Це винятково її компетенція.
    — Але ж ви підтримаєте моє прохання до намісниці, лорде?
    — Так, звісно, — контр-адмірал задзеленчав медалями. — І я сподіваюся, леді Ґвен, що на полюванні ви особисто отримаєте її милостивий дозвіл.
    — Намісниця братиме участь у полюванні?
    — Так, уявіть собі. Прилітає за три доби на лайнері «Сарматія» з численним почтом.
    — А сенатор лорд Рехинальдер?
    — Тим самим рейсом. Ви з ними знайомі?
    — З леді Унно ні, не мала такої приємності, а сенатор неодноразово відвідував наш Університет. Він є членом опікунської ради і нашим почесним доктором.
    — Так, він дуже ерудована людина. А також справжній джентльмен.
    — А сьогоднішні події не відіб'ються… скажімо так, на їхньому бажанні взяти участь у полюванні?
    — Під час Війни і леді Унно, і лорд Рехинальдер командували бойовими кораблями. Вони будуть тільки раді знову продемонструвати підлеглим свою легендарну хоробрість. А також презирство до тих виродків, що труять газом молодих хлопців та дівчат, які відпочивають у казармах. Полювання відбудеться за будь-якої погоди, леді. За будь-яких обставин. Це буде найзнаменитіше полювання нашої доби.
    — Мечоносці-контрамінатори — дуже рідкісні тварини.
    — Наймогутніші та найнебезпечніші створіння на цій планеті, леді, — охоче погодився правитель. — Мої біологи ще минулого місяця вистежили двох велетенських мечоносців у затоці Саргоніса. Там значні глибини. А великі мечоносці не люблять мілин.
    — Ви, мабуть, уже полювали на контрамінаторів?
    — Одного разу за все життя, баронесо. Історії Кідронії, якщо ви не знаєте, відомо лише п'ять повноцінних полювань на цих тварин. Уперше на гігантського мечоносця полював великий мисливець минулого століття лорд Маргуз. Але він так і не здобув трофея. Поранений мечоносець утік до лабіринту підводних печер. Маргуз більше десяти годин переслідував його на підводному скутері, але чудовиську вдалося втекти. Дно Океану Нелі чимось схоже на велику губку. Воно прошите глибокими печерами, довжина яких досягає кількох тисяч кілометрів. Величний лабіринт, практично не досліджений до цього часу. Те, що Маргуз тоді залишився живим і вибрався звідти, просто виходить за межі ймовірності. Так-так, люба баронесо, деякі люди направду народжуються під щасливими знаками… Друге полювання влаштував Університет Аврелії. Вони найняли відомого тоді мисливця Бракса, і той упіймав для їхньої колекції невеликого самця контрамінатора. П'ятнадцятиметрового. Довжина його меча була чотири з половиною метри, а ширина — шістдесят п'ять сантиметрів.
    — Упіймав живого?
    — Так. Тварина померла пізніше, під час транспортування. І в цьому Браксової провини немає. Причина смерті мечоносця мені не відома. Знаєте, леді, великі трофеї надзвичайно важко перевозити на гіперпросторових кораблях. Потрібно будувати спеціальні розвантажувальні кокони, розширювати біоблоки і тому подібне. Ви ж, напевно, знаєте про все це ще краще за мене. Ви ж фаховий ксенобіолог… Так ось. Третє полювання очолив адмірал Чан 3іван, племінник і спадкоємець тогочасною соларха Альфи. Сміливий був мисливець, усі без винятку ризики брав на себе, не визнавав жодних асистентів-кіборґів. Так само, до речі, як і ми з лордом Рехинальдером. Чан 3іван був ідейним майстром спортивного хастлерства, такі тепер рідкісні. Його загоничі на п'ятий день виманили з печер колосального монстра. П'ятдесятиметрової довжини.
    — П'ятдесят метрів? — Вей мимоволі посміхнулася. Й одразу ж про це пожалкувала.
    — Я бачу, леді Ґвен, ви мені не вірите, — на обличчі Джиліна виникла гримаса ображеної дитини. — А даремно. Це не мисливська леґенда, баронесо, а доконаний факт. Я неодноразово переглядав відеозаписи того полювання. Копії зберігаються у моєму архіві, ви завжди можете з ними ознайомитися. Над водою, у різноманітних ракурсах, видно меч контрамінатора. Велетенський меч! Колосальний меч! Його ширина близько двох метрів, а довжина не менша за шістнадцять. А то й усі вісімнадцять. Якщо ж узяти співвідношення розмірів, то загальна довжина його тіла разом зі щупальцями повинна була бути не меншою за сорок три метри. А товщина лобового панциру могла досягати вісімдесяти сантиметрів. Таку кісткову товщу не пробиває навіть реактивний гарпун з тартановим буром! На жаль, упіймати великого контрамінатора не вдалося. Чан Зіван загинув разом з катером і командою. А ще до його загибелі виловили те дитинча, опудало якого виставили в музеї вашого Університету.
    — Великий контрамінатор міг бути самицею?
    — Так, міг. Більшість ваших колеґ, з якими я мав розмову, вважають, що самиці мечоносців більші й могутніші за самців. Великий контрамінатор був дуже могутнім і лютим. Перерубав катер Чана першим ударом меча. А підводної зйомки тоді не вийшло — чудовисько розбурхало придонну каламуть… Сумним, я б сказав, навіть трагічним виявилося оте третє полювання. А четверте довелося очолити вашому покірному слузі, баронесо. Воно також було, скажімо так, не зовсім успішним. Так… Ми тоді виманили з печери великий екземпляр, але він знищив усі наші підводні апарати. Ми його загубили й були змушені згорнути всі наші загінні сітки. Тепер ви розумієте, баронесо, на яке саме полювання я вас запрошую?
    — Це велика честь і задоволення для мене — полювати поряд із таким видатним майстром, як ви, лорде Джиліне.
    — Чого варта майстерність у порівнянні зі шляхетною красою, подарованою вам предками! Я обіцяю, ви не будете розчаровані полюванням, люба баронесо… Але давайте повернемося до столу. Наша відсутність затяглася. А це неввічливо. Адже ми з вами, як прямі нащадки великих Домів, завжди і всюди повинні бути зразком для нижчих станів, чи не так?
    — Авжеж, лорде Джиліне, я погоджуюся з вами: це одне з тих наших покликань, беззаперечність яких підтверджена століттями.
    
    15
    Підземні тунелі під Каманійськими горами,
    планета Кідронія (4КВ67:3) системи Абелари.
    12 семпрарія 416 року Ери Відновлення.
    
    — Як тобі спалось, напівкровко? Тормаги не снилися?
    Аґент «Ягд» не відповів. Ночівля на мерзлому камінні острівця явно не зміцнила його здоров'я. Спина боліла, гріюча підкладка комбінезона чомусь не змогла убезпечити від холоду: він відчував крижану вологу вище від попереку.
    «Напевне, розірвались капіляри абсорберу», — припустив аґент, вивчаючи дані самодіагностики. Кілька відміток на дисплеї виявилися забарвленими у тривожні відтінки оранжевого. «Ягд» запросив детальнішої інформації. Прилад негайно видав йому три попередження. Перше стосувалося загального послаблення імунітету, друге й третє повідомляли про дисбаланс альдостерону[28] в його організмі. Синя крапка в кутку екрана означала, що контролюючий імплантант уже відправив до надниркової залози групу лікувальних нанороботів.
    Гумм мовчки спостерігав за діями аґента. До тіл короткоживучих шахтарських клонів медичних агрегатів ніколи не імплантували. «Ягд» вирішив, що Гумм може сприйняти його звичні ранкові процедури як провокуючу демонстрацію соціальної переваги.
    — За здоров'ям потрібно стежити, — сказав він для того, щоб якось розвіяти недобре мовчання.
    — Стеж, — відізвався клон. — Тобі воно знадобиться.
    — А тобі?
    — Я здоровий.
    — Це правда, товсточолий, за тобою встигати важко.
    — Доведеться напружити м'язи, воїне. Треба йти швидко. Дуже швидко.
    — Тормаги?
    — Фільтри дихальних масок розраховані на тридцять шість годин. У нас немає змінних фільтрів.
    — Отже, до Підземного міста ще далеко?
    — Так.
    Вони продовжили свою мандрівку підземним лабіринтом Кідронії-Єсіхі. Його циклопічні печери чергувалися з вузькими лазами, сталагмітові хащі — з каскадами тунелів. Багрянець і чорнота базальтів перемішалися тут з жилавими стовбурами слюди, із зеленкуватою патиною сієнитів, із блискотливими мисами кварцевих врізів. Незнана катастрофа давніх часів перемішала надра Великих Каманійських гір. Чи то падіння астероїда, чи виверження мегавулканів створили підгірну лінзу, у тілі якої гарячі підземні води за сотні мільйонів років вимили печерні порожнини, проклали для себе тунелі й русла.
    Аґент втратив лік поворотам, стежкам над прірвами і вертикальним лазам, які доводилося долати за допомогою портативної лебідки. Теплообмінники і водяні циркулятори його комбінезона поступово виходили з ладу. «Ягд» кілька разів зупинявся, марно намагаючись відрегулювати систему життєзабезпечення. Пластик шолома зсередини вкрився випотиною, аґент задихався від спеки, а ноги морозила крижана волога, що хлюпала у високих шахтарських чоботах. Йому ввижалися тіні хижих тормагів і мертвотні спалахи вогнів-привидів. Розмите запітнілим склом, навколо звисало тисячотонне темне громаддя, а під ногами шкірили пащі багатозубі провалля, що вели до вічних горнил планетарної мантії.
    Гумм бадьоро крокував попереду й час від часу з цікавістю підглядав за «Ягдом». Коли той шпортався й падав, клон зупинявся й чекав. Але жодного разу не підійшов і не допоміг.
    Невдовзі аґент повірив у свою щасливу зорю. У черговій велетенській печері вони наштовхнулися на мандруючу групу Підземних. Крізь запітнілий шолом «Ягд» не зміг роздивитися облич та екіпіровки кідронійських партизанів. Знесиленого аґента поклали до кошика транспортного робота й довго кудись везли. Потім його шолом освітили багряні вогні.
    «Шлюз Підземного міста», — здогадався «Ягд». — Таки дістались…»
    
    Коли аґентові дозволили зняти шолом, він виявив, що робот їде долиною високої і довгої печери. Сліпучі джерела освітлення не дозволяли роздивитися її склепіння і створені людьми захисні споруди. Будинки, закріплені на стінах печери, нагадували ґрона паливних цистерн. Поміж ними будівничі Підземного міста перекинули навісні металеві містки з канатними перилами. Здавалося, велетенські павуки розвісили тут блискуче павутиння, прикріпивши до нього зв'язки матово-сірих циліндрів і сфер. Уся ця дивна архітектура пропливала по обидва боки від дороги, якою везли змученого аґента. Гумм урочисто крокував поряд з роботом.
    Шлях їм заступили люди в темних комбінезонах. Їхні обличчя закривали непрозорі щитки. Вони подали клонові знак, і той без видимого зусилля витягнув «Ягда» з контейнера. Ослаблі ноги підвели аґента. Він застогнав і, щоб не впасти, схопився за лікронові петлі на шахтарському обладунку Гумма.
    — У нього зіпсувався комбінезон, — пояснив темним клон. — Я вже бува подумав, що цьому хлопчикові гаплик.
    — Ти посланець Теслена? — запитав «Ягда» один із темних.
    — Так, — прошепотів аґент пересохлими губами. — Великий адмірал послав мене до ваших Знаючих.
    — Звідки йому відомо, що тут живуть Знаючі?
    — Теслен володіє Шеканою на Сагунті. Там збереглись таємні архіви давніх епох.
    — І чого саме хоче твій адмірал?
    — Знань і союзу.
    — Чому він упевнений, що зможе отримати перше і є вартим другого?
    — Він є посвяченим древнього Ордену.
    —  І що з того?
    — Знаючим небайдуже до нашого Ордену.
    — Так вважаєте ви з Тесленом. Але ж ви можете помилятися. Знаючі самі вирішують, що їм байдуже, а що ні.
    — Я маю для них паролі й послання.
    — Знаючі вирішать, чи вислухати твоє послання, чи приректи тебе на довічне мовчання.
    Темні наблизилися. Один із них спрямував на аґента сканер.
    — Ти зможеш відвести його до Преподобних сестер? — запитав Гумма другий.
    — Якщо буде треба, я його й нести зможу, — запевнив клон.
    — Він чистий, — визначив той, що працював зі сканером.
    Гумм одною рукою підхопив аґента і повів — радше поніс — до підвісних містків. Вони піднялись на півсотні метрів над дорогою, проминули найближче ґроно будинків і завернули до непомітного скельного тунелю. Тунель зробив кілька заворотів і привів їх до круглої зали, в центрі якої було розташовано щось на штиб високого бювету. З його кам'яних ринв струміла гаряча жовтувата вода. Вона наповнювала кільцевий басейн, над яким зависли пласкі хмарки випарів. В залі пахло сіркою і ще чимось невідомим. На низенькому ослінчику сиділи дві жінки в сірих плащах. Обличчям старшої довге життя проклало мережу зморшок, звивистих, наче підземні тунелі Кідронії. Молодша, навпаки, з вигляду була непереможно юною. Волосся обох жінок, заплетене у дрібні косиці, було ретельно розкладене на плечах золотавими віялами.
    — Вибачте за те, що потурбував вас, Преподобні сестри, — шанобливо звернувся Гумм до жінок. — Ось привів до вас великого воїна з довірених самого адмірала Теслена. Щоправда, великий воїн трошки стомився і натер собі ноги.
    — Не треба підсміюватися, Гумме, тобі таке не личить, — завважила молодша жінка. — Ти ж насправді добрий і уважний до ближніх син Велудумана. Посланець не був готовий до такої важкої і довгої мандрівки. Корисливі люди продали йому старий зіпсований комбінезон.
    — Вибач мені, сестро. Гумм зробив неправильно. Гумм усвідомив свою помилку, — сказав шахтар, винувато схиливши голову.
    — Роззуй посланця, — наказала клону старша жінка. — Нехай він зігріє ноги в цілющій воді Єсіхі.
    — Вітаю вас, Знаючі сестри, — поспішив промовити «Ягд», побачивши, що клон заповзявся виконувати наказ старшої. — Обраний від Семи Еарлан Теслен передає вам слова…
    — Нехай спочатку Гумм зробить свою справу, — перервала виступ аґента старша. — Не треба квапитися. Повір мені, ти не зганьбиш свого начальника, якщо перекажеш його послання роззутим.
    Тим часом Гумм зняв з «Ягда» шахтарські чоботи, підгорнув манжети штанів і посадив аґента на край басейну так, що його змерзлі ноги опинилися майже по коліна в гарячій воді. Той закусив губу, щоб не застогнати.
    — Зараз тобі стане легше, — запевнила старша. — Вода не така гаряча, як здається на перший дотик… А ти, Гумме, зайди до Тирика і візьми в нього їжі та питної води для посланця. Він голодний і спраглий. Тобі, до речі, також не завадить відновити сили.
    — Спасибі, — вдячність аґента була щирою.
    — Якщо Теслен насправді Обраний від Семи, — сказала молодша, коли Гумм вийшов, — він повинен знати древні слова.
    — Він передає вам: «Шалікш Тенгрі».
    — Нойна Агар, — відповіла старша. — Ми пам'ятаємо про давнє братство. Якої мети прагнуть Семеро?
    — Спокою для Світлої Долини, де обрані вирощують Троянду.
    — Коли Троянда загрожена, обрані Долини не повинні залишати обидвох проходів і вежі на пагорбі. Тампль!
    — Паролі мовлено правильно і тебе визнано повноважним вісником, — підтвердила старша. — Яке послання доручив тобі Обраний Теслен?
    — Він хоче зустрітися зі Святими Матерями Піфії.
    — Навіщо?
    — Він пропонує відновити наш союз напередодні непевних часів. Імперія стоїть на краю безодні. Канцлер Мадин і стара аристократія спланували заколот проти імператора. До заколоту залучені деякі члени Імператорської Ради, Сенат, командуючі флотами, олігархи колоній і наукова еліта Випереджуючих планет. Династія Ойзеле приречена. А з її падінням знову настануть темні роки усобиць і здичавіння.
    — Нам відомо про послаблення центральної влади, — кивнула на знак згоди молодша Знаюча. — Володарі Старої Імперії з часів Сіроокого сподівалися на два незрадливі оплоти: на мудрість Знаючих і на силу Зоряного Флоту. Й ці сподівання ніколи не були даремними. Але гордий Дім Ойзеле відкинув принцип Рівноваги. Теперішній імператор опирається на відверту брехню і свавілля таємної поліції. Він думає, що його Джи Тау контролюють усе й усіх, j що його врятують гроші корпорацій. Це смішна і безглузда ілюзія. Невдовзі імператор зрозуміє обмеженість свого мислення. Але тоді буде запізно. Імператор уже бачив колись, як фальшива велич перетворюється на ніщо. Достатньо було Святим Матерям відвернути свої обличчя від Дому Ойзеле, як галактична держава відразу відчула своє сирітство. Вона захиталась і затремтіла від жаху, коли ящери явили людям могутність древньої Ґ'орми!
    — Захиталась, так. Але ж не впала.
    — Це не привід для радості й не підстава для впевненості. Не тератронні бомби здивували ящерів, а варварська рішучість людських володарів застосовувати де завгодно і коли завгодно цю сатанинську зброю. Ґ'ормітів зупинив не страх, а глибока відраза. І в цьому, віснику, ми не бачимо ані величі, ані сили. Над Туре Шактірі, який випустив на волю руйнівні сили Темряви, нависло страшне прокляття. Ані відданим Джи Тау, ані грошовим мішкам не стане снаги врятувати навіки проклятий Дім Ойзеле. Прокляття зруйнує всі справи і всі надії імператора.
    — Теслен готовий відтяти хворі члени і відновити стару Рівновагу.
    — Твій начальник здобув популярність випадково і володіє малими силами.
    — А хіба Сіроокий або Сіоран Перший не починали з малого?
    — Сіроокого народила Знаюча. Його було навчено і посвячено на Піфії. Його з дитинства навчили розуміти справжню природу Всесвіту, відчувати тонкі рівні буття. А Сіоран, незважаючи на свою незмірну могутність, ніколи не йшов проти волі й порад Святих Матерів.
    — Теслен готовий розмовляти з Матерями і приймати їхні поради.
    — Розмовляти про що?
    — Хіба в Обраного і великих жриць Планети Жінок не знайдеться спільних тем для обговорення? Наприклад, Обраному відомо про таємницю Фаренго.
    — Відомо завдяки випадково знайденому в архівах Сагунту звіту Нурасова?
    — Звіт не було знайдено випадково. Його копія потрапила до Ордену Стражів за кілька годин після того, як звіт прочитав Сіоран.
    — Що ж іще зберіг ваш колись могутній Орден, окрім знань із порохнявих архівів?
    — Ми зберегли не лише знання з архівів, — «Ягд» зробив належну паузу перед тим, як викласти головний козир Теслена. Зараз ці неприступні й горді Преподобні сестри почують таке, що змусить їх зовсім інакше поставитися і до людини на ім'я Еарлан Теслен, і до братства, яке носить священну назву «Орден Стражів». Аґент набрав у легені повітря й промовив, відділяючи кожне слово короткими, але чіткими паузами:
    — Великому адміралові відомо, що імператор встановив на Піфії тератронні міни. І він знайшов спосіб, яким можна ці міни знешкодити.
    Знаючі перезирнулися. Старша на мить примружила очі. Молодша підвелась і вийшла із зали бічним тунелем.
    — Моя Сестра через Білі Камені напряму звернеться до високопосвячених на Піфії, — пояснила аґентові старша. — Ти приніс важливу новину, Страже, і заслужив на повагу й відпочинок. Гумм уже повертається. І ми з тобою помовчимо, очікуючи відповіді від Святих Матерів.
    
    16
    Храм Командорського ступеня
    Ордену Обраних від Семи, резиденція Шекана,
    планета Сагунт (7КВ18:а2), система зірки Капели.
    12 семпрарія 416 року Ери Відновлення.
    
    Обраний від Семи, великий адмірал Теслен увійшов до Командорства у повній відповідності до ритуалів Ордену — в супроводі Прапороносця і Великого Обрядоначальника.
    — Вітаю Обраних братів! — звернувся він до присутніх.
    Обрані, одягнені у чорні мантії зі сріблястими смугами, відповіли на привітання лідера приглушеним грізним хором:
    — Вітаємо і тебе, Обраний від Семи, могутній Князю Знання, повелителю полум'я Орай, Патріарше Кадошів, Хранителю Таблиць!
    — Займіть свої місця, брати Обрані, — звелів Теслен. — Брате Перший Сенешалю, чи покритий Храм ззовні?
    — Доглядач Воріт невтомний на заставі, — відгукнувся Перший Сенешаль. — Вороги не прослизнуть повз нього.
    Теслен на чолі процесії піднявся на Трон Патріарха Кадошів. Тут, у глибокому підземеллі Шекани, набагато безпечнішому за будь-яку з «червоних зон», у товаристві спадкових орденських сенешалів, він міг дозволити собі бути самим собою — володарем таємного світу, прихованого від зацікавлених очей.
    
    Піднесення Теслена. З навчального посібника з історії для авреліанських шкіл 2-го рівня
    Еарлан Теслен народився на планеті Земля у 348 році. Розпочав свою кар'єру з того, що відмовився від спадкового права зайняти інженерну посаду батька і обрав рідкісну для землян спеціальність космоаналітика. Після закінчення школи просторово-сингулярного аналізу в Агрі Теслена призначили стажером на малий рейдер «Адмірал Вардан Тізе». Першим його проектом був розрахунок тристрибкової траєкторії польоту розвідувального рейдера до віддаленої області Трапеція.
    У 379 році Теслену присвоїли звання прем'єр-лейтенанта Флоту і другий ранґ військового космоаналітика. З цього моменту розпочалася його служба у тактичному штабі керуючого Шостим флотом великого адмірала Ігі Шелтона. 388 року Шелтон призначає його головним аналітиком флагмана флоту — лінкора «Цефей». До початку Війни Теслен обіймав посаду космоаналітика-радника флоту (першого заступника начальника штабу) у званні капітан-командора. За декілька годин до початку Війни (атаки ящерів на Шостий флот в області Білих Зірок 13 пентарія 394 року ЕВ) командуючий відрядив Теслена на другий за потужністю корабель флоту — крейсер «Пантократор», де несподівано помер капітан.
    Після того, як за перші сім секунд атаки ящери знищили «Цефей» і всі бойові кораблі першої лінії Шостого флоту, окрім «Пантократора», виявилося, що командор Теслен має найвищу посаду серед командирів уцілілої частини флоту. Він прийняв командування флотом на себе і вивів залишки флоту на Лімес Скорпіона. Після перших вдалих операцій, спрямованих проти безпілотних апаратів і баз ящерів, імператор офіційно призначив Теслена командуючим збірної ескадри. Всупереч столітнім традиціям флоту, він присвоїв Тесленові, позакастовому військовому, звання контр-адмірала.
    24 октомбрія на «Пантократор» з безпілотного військового транспортника перевантажили перший зі створених вченими Альфи Альфи тератронних зарядів. Корабельні техніки з великими складнощами встановили його на бойовий швидкісний RPV[29] типу «Бран». 10 ноембрія замаскований «Пантократор» наблизився до великого бойового корабля ящерів типу «Скальпель» і атакував його «Браном» з тератронним зарядом. Знищення «Скальпеля» було першою перемогою людства у Війні, і, на думку більшості військових істориків, стало її переломним моментом.
    Саме тоді з'ясувалося, що на місці вибуху тератронної бомби з'являється невелика «чорна діра». Вперше цей неочікуваний ефект застосування тератронної зброї виявили й дослідили аналітики й астрофізики Теслена. Після атаки на «Скальпель» імператор присвоїв йому звання віце-адмірала, титул імперського лорда і нагородив Адміральським ступенем Ордену Сонця. Незабаром ящери контратакували базу збірної ескадри і в серії жорстоких сутичок знищили всі рейдери цього з'єднання, окрім двох. Незважаючи на значні пошкодження і загибель третини екіпажу, «Пантократору» вдалося пірнути на Темні Шляхи. Під час однієї з пізніших сутичок за допомогою бойових команд крейсера було підірвано п'ятий тератронний заряд, і з його допомогою була знищена планета 5КВЗЗ:7, на поверхні якої ящери розпочали будівництво своєї ресурсної бази.
    Незабаром, налякані новою зброєю людей, ящери відвели свої кораблі від зоряних систем Імперії. Після закінчення війни Еарлана Теслена призначили командуючим Третім флотом: спочатку у званні адмірала, а згодом — адмірал-командора. Популярність Теслена, як «рятівника людства» і запеклого ворога старої кастової системи, досягла своєї вершини на початку п'ятого століття Ери Відновлення. Він, єдиний в історії, став кавалером Адміральського ступеня Ордену Білих Зірок. З 399 по 410 роки Теслен входив до Імператорської Ради, з 398 по 407 роки був сенатором. У 402 році під його командуванням Третій флот звільнив від піратів і контрабандистів область Петлі Парагулда.
    
    — Чому ми є Обраними? — запитував Патріарх Кадошів у Сенешалів.
    — Ми є тими, котрі можуть усе, але не шукають для себе нічого, — відповідав Перший Сенешаль. — Ми до останньої краплі крові захищаємо вільних і чесних людей у їхніх мандрах шляхами смутку й горя. Ми охороняємо шлях, що веде до Священної землі, до долин передвічного Світла.
    Після обміну ритуальними репліками між Патріархом і Першим Сенешалем над престолом було розгорнуто чорно-білий прапор, а на вівтарі відкрили Біблію на вісімнадцятому вірші четвертої глави Книги Неємії.
    — Займіть свої місця, брати Обрані, й візьміть до рук свої мечі, — звелів Теслен. — Брате, що спостерігає за долинами скорботи, повідом, які новини приніс Східний вітер?
    — Один із наших мандрівних братів, — повідомив Другий Сенешаль, — дістався до підземних укриттів Кідронії. Ми чекаємо новин від нього. Ще один мандруючий брат повідомив нам, що заколотники-консерватори мають намір найближчим часом завдати шкоди позиціям імператора. Для цього, під виглядом полювання на підводного монстра, на тій-таки Кідронії збираються на нараду керівники заколотників: сенатор Рехинальдер, намісниця Унно, племінник канцлера і правитель Атлопатек. Наш мандруючий брат також повідомляє, що координатор Ґрідас доправив до Кідронії свої елітні кадри: аґента-телепата «Ліктора», техніка Куроро, слідчого Маркова і баронесу Вей, відому шпигунку і вчену. Обидва табори готуються до смертельного зіткнення. Проте цього разу в імператора та його однодумців менше шансів на перемогу. Наш третій мандруючий брат приніс звістки з віддалених рубежів: на наші кордони насуваються бойові ескадри Ґ'орми. Ящери вийшли зі сплячки. Можливо, їхні аґенти дізналися про те, що Флот розбудив древнє зло на планетах Темного Агрегату. З надійного джерела наш брат почерпнув інформацію про те, що база Волт-Армстрідж перед знищенням була заражена древнім злом, яке мовою ящерів називають «ґорги», «ґзирги» або «ґирги». Четвертий з мандрівних братів приніс відомості з секретних арсеналів Альфи. Вчені Першого Арсеналу завважили, що складені там тератронні заряди тепер втрачають стабільність своїх ядер уп'ятеро швидше, аніж рік тому. Уже вилучено з резервного комплекту Флоту дев'ять зіпсованих зарядів. Дотепер фізики ніколи не стикалися з ефектом лавинної дестабілізації зарядів. Це явище поки що залишається без наукового пояснення. Між іншим, є припущення, що аґенти ящерів якимось чином навчилися дистанційно впливати на синарні кільця тератронів. Принаймні, так вважають аналітики Джи Тау. Той самий мандруючий брат повідомив, що П'ятнадцятий флот безпрецедентними темпами готує до польоту в напрямі Темного Агрегату новий малопомітний безпілотний крейсер, який має здатність нести променеву зброю і два тератронних заряди. Супремус безпілотника програмують для виконання широкого спектру самостійних дій. Окрім того, брат повідомляє, що Флот замовив у компанії «Еттлі Касмік» ще два безпілотники цієї ж серії. На одному з них планують встановити двигун нового типу, аналогічний уже випробуваним на експериментальних рейдерах «Бретіль» і «Баракуда». Я сказав, Обраний.
    — Ми почули тебе, брате. Тривожні новини принесли наші мандруючі брати, і лише таємні охоронці цивілізації — ми і Знаючі Матері Піфії — можуть врятувати розмаїття людських світів від загибелі, — підсумував Теслен. Він помовчав і додав:
    — Якщо розпочнеться війна з рептилоїдами, Імперія не вистоїть. Адже і в першій війні ми не перемогли ґ'ормітів. Ящери самі відвели свої ескадри. І кому, як не мені, знати про це.
    
    17
    «Червона зона» Резиденції Джитау,
    головний житловий купол Центрального поселення,
    планета Кідронія (4КВ67:3) системи Абелари.
    12 семпрарія 416 року Ери Відновлення.
    
    Окрім Вольска, Маркова, Ґвен, Гело і Чандрасекара, переглянути секретні записи, отримані перед загибеллю бази Волт-Армстридж, виявили бажання ще три офіцери Джи Тау. Серед них двоє раніше працювали на випаленому ядерним вибухом астероїді. Їхня присутність у «червоній кімнаті» була визнана корисною. Як і присутність ксенобіолога з кідронійського відділку Служби. Допоки Гело погоджував з керівництвом усі допуски й дозволи, до вікон Центрального купола підкралася світла кідронійська ніч. Два місяці, які рухались навколо планети, освітили поселення, немов дві блакитно-срібні лампи.
    Гело з'явився у супроводі ксенобіолога місцевого Джи Тау — молодої темношкірої дівчини в лейтенантському мундирі. Те, що мундир залишив для огляду, змусило всіх присутніх чоловіків змобілізуватися. «Тут не обійшлося без селекції. Певно, якась правнучка чи онука високоякісних секс-клонів, — подумав Вольск. — Хоча, треба визнати, і серед нащадків народжених можна зустріти яскравих красунь. Дуже рідко, але можна. Та ж сама Ґвен, до речі… Але ця ксенобіолог — справжня юна богиня. Джи Тау вміють підбирати для себе кадри».
    Радник відрекомендував лейтенанта:
    — Тама Шайнар, спеціаліст із ментального впливу ксеноморфів.
    — Рідкісна спеціальність, — завважила Ґвен. — Ви, колеґо, певно, вчились в доктора Ґардіан?
    — Я навчалася на Альфі Альфі.
    — Навіть так… Дивно, але мені нічого не відомо про альфійську школу ксеноменталіки.
    — Вона засекречена.
    — Навіть для доктора Ґвен? — посміхнувся Марков. — Напевне, якийсь зовсім неймовірний рівень секретності.
    — Давайте перейдемо до справи, — перебив імпровізований допит Гело. — Техніки порадили частину матеріалів переглянути на тривимірному демонстраторі, а частину — на пласкому екрані.
    — Почнемо з «пласких», — запропонував Марков. — Ви не заперечуєте, баронесо?
    — Ні.
    — А ви, Тамо?
    — Я тут не старша.
    — Тоді розпочнемо, — тіронієць жестом запропонував Тамі сісти на дивані поряд з ним. Але дівчина віддала перевагу окремому стільцеві. Вольск підморгнув Маркову: «Облом!». Детектив знизав плечима.
    Гело дістав із сейфової ніші чорний циліндрик — носій інформації типу «надзахищений». Проектор змигнув, приймаючи одягнену в незламну кристалічну оболонку волосинку-флешку. Над блискучим плато стола загорівся прямокутник сріблястої плазми. Його первісний колір швидко поступився темно-сірому, а потім виникло зображення. На екрані з'явилося просторе приміщення з металевими стінами. На передньому плані виблискував тьмяним металом сходовий марш. На задньому височіли штабелі стандартних транспортних контейнерів.
    — Це одна з вантажних платформ карантинного терміналу Волт-Армстриджа, — пояснив один із офіцерів Джи Тау, в минулому працівник загиблої бази. — Там розвантажують… тобто розвантажували транспортні модулі й контейнери з тих кораблів, що прибували на базу.
    — Тут уперше помітили ґиргів, — уточнив Гело.
    — Ґиргів? — перепитав Вольск.
    — Так їх називають ящери.
    — Ящери пищать, — сказав Марков. — На граничній для наших вух чутності.
    — Це найближчий із варіантів транскрипції звуків, які вони видають. Попереджаю всіх, це украй засекречена назва.
    — Хто б сумнівався, — пирхнув детектив. — О! Ви бачили? Там, унизу.
    — Темні плями. Рухаються, — Ґвен наблизилася до монітору. — Можна збільшити зображення?
    — Будь ласка.
    Зображення нижньої частини одного з контейнерів зайняло весь екран. Його зовнішньою поверхнею сповзала желеподібна темна маса. А на підлозі темне «желе» утворювало круглу калюжку.
    — Органічна субстанція, можливо, якісь виділення, — висловила припущення Тама.
    — Навряд чи, — не погодилася Ґвен. — Воно нагадує колонію якихось метазої[30], наприклад, мірандійських medusa alpestris.
    — Вершинних медуз, — переклала Тама офіцерам Джи Тау.
    — Ось, — показала на монітор арпікранка. — Бачите? Вони розділяються, відповзають одне від одного, потім знову сповзаються. Ця колонія метазої з дискретною просторовою динамікою. Але вони такі повільні…
    Зображення замиготіло.
    — Ось той самий запис, але через шість хвилин, — прокоментував Гело.
    Біля контейнера набряк чорний пузир, трохи більший за людську голову. «Медузи» згуртувалися біля його основи, утворюючи щось схоже на підставку для глобуса. Раптом у пузирі спалахнуло світло.
    — Люмінофори? — здивувалася Ґвен Вей.
    — Зараз запис відтворюється із десятиразовим уповільненням, — повідомив радник.
    Присутнім здалося, що жива чорна булька збільшила свої розміри і налилася зсередини нестерпним блиском. На мить світло заповнило весь її простір і засліпило камеру спостереження. Коли спалах погас, булька зникла, але біля контейнера з'явилися великі темні силуети. Масштаб зображення змінився, вони знову побачили панораму вантажної платформи, але тепер на ній метушилося з півдюжини рухливих потвор завбільшки з великих псів.
    — Це також з уповільненням? — поцікавився Марков.
    — Так.
    — Вони такі прудкі?
    — Неймовірно прудкі тварюки. На одному із записів таке звірисько пробігло двадцять метрів за три десятих секунди.
    Марков присвиснув.
    — Звідки вони взялися? — Ґвен здавалася приголомшеною. — Яким чином може відбуватися такий миттєвий і багатократний приріст біомаси?
    — Аналітики на Альфі також зайшли в глухий кут, — погодився Гело. — Єдине тлумачення, на яке вони спромоглися, — якщо, звісно, це можна назвати тлумаченням: ці «медузи» в якийсь незрозумілий для сучасної фізики спосіб створили міжпросторовий портал. Ту темну бульку. Через неї до карантину з іншого світу проникла невідома форма життя. Або ж інша форма даного виду — ґирги, блискавичні хижаки.
    — Раднику, такого не буває. Я не фізик, зрозуміло, але ще зі шкільної програми мені відомо, що для створення міжпросторового порталу розміром з молекулу, не пов'язаного з природними Темними Шляхами, необхідна енергія, яку можна співставити з енергією термоядерного вибуху. Ці медуз… ці створіння здатні генерувати таку кількість енергії?
    — Запропонуєте інше тлумачення?
    — Мені потрібно подумати… Ні, це все скидається на щось із-за меж можливого.
    — Межі можливого, леді, нікому не відомі.
    — Це філософія.
    — Леді Вей, я цілком погоджуюся з тим, що побачене нами не вкладається в емпіричні межі сучасної фізики і сучасної біології. Але погодьтеся: чотириста років тому ніхто не здогадувався про існування такого феномену, як Темні Шляхи. Триста п'ятдесят років тому найвидатніші вчені ставили під сумнів існування гіперпросторового зв'язку між Білими Каменями. Поважні академіки висміювали саму можливість існування природних мінералів з такими властивостями. Не виключено, що існують невідомі нам сингулярності, локальне підтримання яких не потребує колосальних енергетичних затрат. Зрештою, кожен притомний фахівець із гіперпросторової фізики скаже вам, що в його галузі домінують припущення і «білі плями». Великий Космос невичерпний.
    — Припущення, раднику, все це припущення. А я не футуролог і не філософ. Я не вмію опиратися на самі лише здогадки й припущення, перестрибувати через смуги незнання…
    — Будемо дивитись далі?
    — Так, звісно, — Ґвен Вей доторкнулась пальцями до очей. — Зробіть відтворення максимально уповільненим. Я, врешті-решт, хочу зрозуміти, як організовані тіла цих ксеноморфів.
    — Цю роботу вже зроблено. Ми можемо подивитися на модель-реконструкцію, створену ксенобіологами управління «D», — запропонував Гело, перемикаючи проектор. — Вивчивши записи, вони намалювали тривимірне зображення ґирга. Доволі деталізоване, як на мене.
    Плаский екран згас. З його темного прямокутника «висунувся» золотавий куб три-ка-візора. Просто над столом виникло об'ємне зображення страхітливого шестиногого монстра. Масивне чоло ксеноморфа захищала потужна лискуча броня. Решту поверхні тіла вкривали чорно-червоні щитки. Роздивитися, чи має потвора очі, не вдавалося. Задня пара лап була набагато довша й потужніша за дві передні. Замість кігтів або копит ці лапи були споряджені віялами гнучких пухирчастих відростків, доволі бридких на вигляд. Модель ґирга нагадала Вольску у тисячі разів збільшені зображення земних бліх. Тіло ксеноморфа справляло враження достатньо захищеного і економно організованого. Невідомий людям світ мільйони років удосконалював, відточував та шліфував цього хижака.
    Одразу ж після появи моделі Вольск відчув огиду. Раніше він ніколи не переживав подібного відчуття — на перший погляд, невмотивованого й одночасно гострого, спазматичного, подібного до короткочасної задухи. Він неабияким зусиллям волі змусив себе дивитися на броньовану почвару.
    — Хвоста немає, — констатувала Тама.
    — Погляньте на організацію його кінцівок, колеґо, — звернулася до неї Ґвен Вей. — Воно не членистоноге.
    — І не терапода. Судячи із задніх кінцівок, це, швидше за все, якась трансформована орнітопода[31]. І, як на мене, передні дві пари кінцівок не зовсім ноги. Це радше ногощелепи.
    — Можливо, проте малоймовірно. А ось, здається, я бачу цікаву щілину між головогрудьми і черевним сегментом. А може, це в нього паща така? Тут і тут захисні пластини розходяться. Схоже, там ховається щось на кшталт висувного органу.
    — Дана візуальна модель, — втрутився до розмови ксенобіологів Гело, — здатна відображати ґирга в динаміці.
    — То увімкніть її, Вангелю, — Ґвен Вей подивилась на радника, як на нетямущу дитину.
    Зображення чудовиська почало рухатися.
    — Воно зазвичай бігає на задніх лапах, але вертикальними поверхнями рухається й на передніх, — визначила Ґвен Вей. — Але чому воно безхвосте? Як воно утримує рівновагу?
    — Противага з'являється під час бігу. — Гело торкнувся задньої грані куба, і в моделі з-під щитків висунулося щось роздвоєне й гнучке. Воно нагадувало гібрид кліщів і зміїного язика.
    — Яйцеклад?
    — Метаболізм і розмноження ґиргів — це окремі теми. У нас є цікаві записи.
    Гело не став чекати на експертні висновки ксенобіологів. Він знову перевів проектор у режим плаского екрана. На ньому одночасно виникли чотири панорами різних приміщень. Вони були зняті різними камерами.
    — Житлові блоки бази, — прокоментував радник. — Зйомка проведена через сорок дві хвилини після ізоляції периметру карантинної зони. Запис відтворюється без уповільнення.
    На верхній правій чверті екрана метушилися люди. Можливо, вони готувалися до евакуації, пакуючи особисті речі у великі сріблясто-зелені рюкзаки. Несподівано з високої стелі на людей посипалися ґирги. Їх було багато, дуже багато. Вони рухалися з такою швидкістю, що радше нагадували мерехтіння перешкод під час зв'язку, аніж живих істот. За кілька секунд просторе приміщення вкрилося шматками людської плоті й калюжами крові. Ґирги притискалися до розкраяних людських тіл нижньою частиною черева і завмирали. На інших сегментах монітора відбувалося аналогічне. Гинули люди, а потім їхні вбивці щільно притискалися до останків своїх жертв.
    — Вони їдять? — не втримався Вольск.
    — Жеруть, — уточнив Марков.
    — Так, панове, зараз ми спостерігаємо за процесом харчування ксеноморфів, — підтвердив Гело. — На череві, за розсувними пластинами, у них розташований такий собі зубатий хобот. За його допомогою вони шматують тіла і ковтають м'ясо. Але найцікавіше попереду.
    Усі ті, хто зібрався в «червоній кімнаті», мовчки спостерігали, як ґирги пожирають людське м'ясо. При цьому їх тіла збільшувалися. Над спинними щитками чудовиськ напиналися знайомі бульки.
    — Там, під щитками, живуть колони медуз! — здогадалася Ґвен. — Вони є симбіозом з двох видів. Медузи відкривають…
    На моніторі запалахкотіли пухирі-портали. Але чудовиськ не побільшало.
    — Вони переправляють спожиту їжу у свій світ, — пояснив радник. — Принаймні, таке припустили наші фізики. Портали на спинах ксеноморфів працюють лише в одному напрямку — в бік гіпотетичного гнізда ґиргів. Це, так би мовити, «передавачі». А ось тепер дивіться уважно: ґирги висаджують десант із медуз-«приймачів».
    Зображення змінилося. Весь екранний простір заполонив висунутий кліщатий «хвіст» ґирга. З нього на підлогу сповзали уже знайомі глядачам драглисті створіння. За кілька хвилин колонія медуз «надула» портал. Він блиснув уже знайомим вибуховим сяйвом. Під час спалаху в інфіковану кімнату застрибнуло декілька нових ґиргів. Після цього сам портал зник.
    — Фантастика, — коротко зітхнула Тама.
    — Дотепер залишається незрозумілим, як їм вдалося прорвати карантинну ізоляцію, — сказав Гело.
    — За допомогою порталів, — припустив один із офіцерів Джи Тау.
    — Ізоляція не пропустила б медуз за межі карантинної зони, — не погодилася Тама. — Вона не пропускає навіть фраґменти вірусу.
    — Отже, — підвела підсумки Ґвен, — самі ґирги розмножуються тільки у своєму світі. Інших світів вони досягають уже дозрілими повноцінними особинами. Або інакше: самиці ґиргів не вміють проходити крізь портали. Проходять тільки самці — добувачі їжі. Таким чином, самиці або надто великі, або… ще щось.
    — Наші ксенобіологи допускають, що ґиргів виробляють велетенські яйцекладні матки. Вони не здатні пройти крізь портал — підтвердив радник. — Самці відправляють їжу маткам і годують своїми виділеннями медуз-симбіонтів. За такої схеми метаболізму потрібні величезні орди самців-мисливців. Із такими створіннями складно боротися.
    — Проте, можливо, — сказав Чандрасекар. — Найвразливіша ланка у цій веселій сімейці — медузи-«приймачі». Без ґиргів вони практично беззахисні.
    — Можливо, так, а можливо, й ні, — тіронієць уже не сидів на дивані, а ходив кімнатою. — Учора, раднику, ви казали, що до карантинної зони після ураження відправили кризовий загін флотських «командос». Ми можемо подивитися запис бою цих хлопців із ґиргами?
    — Тільки на пласкому екрані.
    Радник почаклував над дистанційним пультом, і на моніторі знову виникли довгі шереги транспортних контейнерів. У карантинному терміналі кишіли ґирги, спалахували й гасли пухирі-портали.
    Наступальні ланцюги кіборґів і бійців флотських «командос» з'явилися з портового боку терміналу. В першій лінії рухалася півсотня темно-сірих роботів-«павуків». За ними крокували дві дюжини бійців. Одягнені в дзеркальні протиконтактні скафандри, вони були озброєні ранцевими вогнеметами, смартганами і пересувалися напівкроками-напівстрибками. Так зазвичай рухаються солдати, в яких м'язи підсилені механікою легких екзоскелетів[32]. Якоїсь миті кіборґи вирвалися вперед, поливаючи ксеноморфів рідким вогнем. Безладна біганина ґиргів миттєво припинилася. Ксеноморфи з неочікуваною скоординованістю і приголомшливою швидкістю атакували ворога з усіх боків. Тільки тепер стало зрозуміло, як їх багато. Вони кидалися на кіборґів і бійців, не звертаючи уваги на втрати, перевертали їх, розривали скафандри ударами лап. Кіборґи опиралися довше. Навіть коли «павуки» тонули в чорній булькаючій масі розплавлених ксеноморфів, їхня зброя продовжувала обпалювати і плавити ворога. Побоїще ховалося за хмарою густого чорного диму.
    — Повний цуррр! — Марков не міг відірвати очей від монітора. — Ви це бачили? Покриття бойових скафандрів виготовлено із волокон мономолекулярного кремнію. Їх неможливо розірвати. Їх не бере навіть фреза.
    — А кіборґи? — нагадав один з офіцерів. — У них взагалі кристалічні панцири.
    — Потужні лапи, особлива механіка кінцівок, — відізвалася Ґвен. — На Сельві, скажімо, водяться ящірки basiliscus foborra. Невеликі такі, зовсім непримітні рептилії. Вони розкушують струни для кріплення щогл і житлових балок. А ті струни також виготовлені з монокремнію… Не треба було взагалі посилати туди людей. Навіщо їх туди відправили? Чому людей, а не роботів?
    Її запитання залишилися без відповідей.
    А тим часом на екрані бій завершився цілковитою перемогою ґиргів. Людські тіла не проглядалися з-під товстого килима згорілих, поранених і бадьоро підстрибуючих ксеноморфів. Щось незрозуміле відбулося і з невразливими кіборґами. Вони не рухалися. Термінал затягнуло димом. Радник вимкнув демонстратор і додав:
    — Є ознаки, котрі свідчать про те, що ґирги чи «медузи» можуть ментально пригнічувати свідомість людей. Розрахунки аналітиків показали, що реакція бійців перед загибеллю була або уповільненою, або неадекватною. Вони не повинні були так швидко здатися.
    — Відомо багато ксеноморфів, здатних ментально впливати на психіку, — підтвердила Тама. — На Бальсані практично всі тубільні істоти володіють ментальною зброєю. Серед них є багатоніжки з родини myriapoda karamorgana, які здатні телепатично паралізувати одягнуту в скафандр людину на відстані тридцяти кроків. Тому немає нічого дивного, що ґирги можуть ментально пригнічувати свої жертви. Я, щоправда, не помітила в записах явних ознак ментальної атаки, але якщо колеґи так вважають…
    — Ви були на Бальсані, Тамо? — самими кутиками губ посміхнулася Ґвен Вей.
    — Недовго. Але, повірте, колеґо, мала можливість відчути ксеноменталіку на власній шкурі.
    — Вас паралізувала karamorgana?
    — Ні, хижа трансформна істота, яка в каталозі Альфанда класифікована як holometabola errania. Я мало не вбила себе.
    — Невже? — примружився Марков.
    — Так, пане детективе. Ця істота примусила мене власноруч вимкнути повітряний клапан на шоломі. Мене в останню мить врятував кіборґ.
    — Такі пригоди трапляються, — погодилась баронеса.
    — Ми відволіклися, панове. Ваші фахові проблеми ви зможете обговорити пізніше. Мене, наприклад, дуже цікавить: що ж таки сталося з «павуками»? — сказав Чандрасекар. — Я добре знаю цю модель. Це багатофункційні роботи-термінатори, змонтовані на універсальній бойовій платформі Мк7. Їх збирають авреліанці на заводі компанії «Ельдотронік». Ці «павуки» можуть годинами плавати в концентрованій сірчаній кислоті, вони невразливі для куль, витримують пряме попадання термічного заряду, їхню броню, леді Вей, не прорвуть жодні надтверді кігті. Навіть не подряпають. Вони можуть втратити всі свої кінцівки і блоки бачення, але продовжать битися і вбивати. Я відповідаю за свої слова, я бачив цю модель у дії. Як так вийшло, що ця гидота вивела їх з ладу? Яку зброю вони застосовували для цього?
    — Ми не знаємо, — відповів Гело. — Бази більше немає. У нас залишилися тільки записи.
    — А зйомки з інших камер?
    — Є записи з верхніх камер терміналу. Але там усе вкрите димом. Це був найкращий запис бою.
    — А ваші аналітики не завважили серед ґиргів лідерів? — запитала Тама. — Вони всі-всі однакові?
    — Один аналітик висунув припущення, що високий рівень узгодженості дій ґиргів під час бою забезпечував особливий ксеноморф-координатор, «ґирг-цар» чи декілька таких «царів». Та комп'ютерний аналіз зовнішнього вигляду і дій усіх восьми тисяч шестисот п'яти ксеноморфів, зафіксованих камерами, не підтвердив цієї гіпотези. Ознак морфологічної або поведінкової ієрархії у них виявлено не було. Декілька особин справді відзначалися нестандартною будовою тіла, але, найімовірніше, вони були неповноцінними, скаліченими екземплярами. Вони рухалися повільніше і не створювали порталів. Наші аналітики стверджують, що ґирги володіють унікальною однорідністю в популяції. Вони всі однакові, ніби зійшли зі складального конвеєра. Аналітики не виключають, що явно неповноцінні чи нестандартні екземпляри не можуть проходити крізь портали. Або їх одразу ж після народження вибраковує матка.
    — Знання про маток було би для нас корисним. Зазвичай у таких біологічних суспільствах самцями керують матки-королеви.
    — А чи могла матка керувати ними, не покидаючи свого світу, через портал?
    — Цілком можливо. Але й об'єктивних свідчень телекратії[33] у нас немає.
    — А дані хімічних аналізів у вас є? — запитала Ґвен.
    — Є. В приміщеннях, де з'явилися ґирги, в повітрі різко зростав відсоток присутності аргону і метану. Ймовірно, це якось пов'язано з їхнім метаболізмом. Інша версія: через приймаючі портали разом із ґиргами на Волт-Армстридж потрапили певні об'єми атмосфери з їхньої гніздової планети.
    — Друга гіпотеза мені подобається більше. До речі, дуже невелика кількість різновидів ксеноморфів може швидко пристосовуватися до атмосфери земного виду, насиченого киснем. Для позаземних організмів кисневе середовище досить-таки отруйне.
    — Можливо, ґирги прийшли з кисневого світу.
    — Або ж вони взагалі не дихають, — запропонував свою версію тіронієць. — Вони можуть використовувати власний, принесений з гнізда, запас газу.
    — Або використовувати його до того моменту, коли повністю призвичаяться до нового середовища, — зауважила Тама.
    — Можливо. Поки їхній світ не знайдено, вони нездоланні. Всі наші світи є для них «м'ясними фермами». Цікаво, а чи знають ґ'орміти, де батьківщина ґиргів?
    — Я погоджуюся з вами, докторе Ґвен, — підтримав арпікранку Гело. — Особливо щодо «м'ясних ферм». Добре сказано. І я думаю, що шлях до планети ґиргів розпочинається саме в Темному Агрегаті.
    — На 9КВ40:2?
    — Ні. Судячи з даних кіборґів, це просто інфікована планета. Гніздовий світ ґиргів і «медуз», як собі зараз уявляють його наші ксенобіологи, повинен кишіти мільярдами цих потвор. А на 9КВ40:2 нічого схожого не спостерігається.
    — Отже, відгадки потрібно шукати на Фаренго?
    — Не виключено. Тому нам і потрібно знайти інформацію, зібрану експедицією доктора Анволі. Можливо, там є щось таке, що приведе нас до первісного світу ґиргів. До лігва їхніх маток.
    — Це підказка ззовні? — запитав Марков.
    — Звідки? — перепитав радник.
    — Я маю на увазі: від Знаючих. Адже кожного разу, коли володарі Імперії чують «пораду нізвідки», не обходиться без Знаючих.
    — Це не моя сфера компетенції, детективе.
    — Я знаю, що не ваша, раднику. А чия?
    — Ваша група вирішує своє завдання: шукає дані зниклої експедиції Анволі. Інші підрозділи Джи Тау будуть вирішувати інші завдання, окреслені нашими координаторами. Ми військові, а ви підписали угоду. То ж, шановний детективе Марков, кожен буде займатися своєю справою і не буде виходити за визначені межі компетенції. І дуже шкода, дуже-дуже шкода, що дослідження «чорної скриньки» тепер залежить від волі намісниці Унно. Ми, кідронійці, добре знаємо її вдачу. Намісниця у дев'яти з десяти випадків каже «ні».
    
    18
    Підземне місто під Каманійськими горами,
    планета Кідронія (4КВ67:3),
    зоряна система Абелари.
    12 семпрарія 416 року Ери Відновлення
    
    — Святі Матері погоджуються на розмову з Тесленом, — повідомила наймолодша із сестер «Ягду». — 3 однією умовою: вони будуть розмовляти з ним на Піфії.
    — Обраний від Семи передбачив вашу умову.
    — Не нашу, Обраний, не нашу, — похитала головою старша. — Це воля Святих Матерів. Вона у Знаючих перевищує всі закони.
    — Він готовий прибути на Піфію, незважаючи ні на що.
    — Імператор дізнається про це.
    — Не дізнається.
    — За Тесленом стежать.
    — Нам відомо про це.
    — Імператор може знищити Піфію, коли запідозрить, що Матері прийняли Теслена. Імператор наляканий заколотами, він чіпляється за владу з останніх сил. І за цих умов не бачить, що занурюється в паскудство і сором насилля. Він небезпечний.
    — Нехай Матері прислухаються до мудрості Обраного.
    — Нехай буде так, Обраний, — погодилася старша. — Еліма Кадмон!
    — Еліма Губера, Преподобні сестри!
    — А тепер, Обраний, ми хочемо звернутися до тебе з проханням. В ім'я майбутнього союзу Ордену і Знаючих.
    — Я слухаю.
    — Сім днів тому ми відіслали на поверхню Єсіхі нашу сестру. Вона повинна відвернути велику біду. Але дорогою, в тунелях, на неї напали і ушкодили її тіло. Тепер її ув'язнили в поселенні «Благословенне починання». Вона потребує допомоги.
    — Що я маю зробити?
    — Визволи нашу сестру, Обраний. Допоможи їй дістатися до Центрального поселення. Тобі допоможуть клони, котрі пізнали істину Велудумана, і бійці Підземного міста. Їх багато і вони наполегливі.
    — Іноді кількість не переростає в якість.
    — Ти є Обраним. Тобі видніше.
    — Хто ув'язнив сестру?
    — Люди правителя і аґенти Джи Тау з управління «С». Ними керує полковник делла Варда, небіж канцлера Мадина. Він дуже погана, жорстока людина, і ми хвилюємося.
    — Їм відомо, хто вона?
    — Так.
    — Буде важко визволити її з лап Служби. Але я спробую. Мені потрібна найповніша інформація про тутешніх аґентів Джи Тау і контррозвідки Флоту в поселенні і в копальнях. Плюс деталізована, дуже деталізована схема купола з відмітками шлюзів, дверей, спостережних пристроїв. І ще… Коли я йшов сюди, Гумм розповідав мені про тормага, який прорив тунель у житлову зону «Починання». У вас випадково немає під руками пари дресированих тормагів?
    
    19
    Готельний блок Резиденції Джи Тау,
    головний купол Центрального поселення,
    планета Кідронія (4КВ67:3) системи Абелари.
    13 семпрарія 416 року Ери Відновлення
    
    — Леді Ґвен усе ще в «червоній кімнаті»? — запитав у Маркова Вольск, коли тіронієць увійшов до їдальні.
    — Цілком можливо. Коли я виходив звідти, три стандартних години тому, вони з Тамою все ще переглядали записи через інвертор[34] і чаклували над моделлю. Прикинь, наша баронеса вважає, що слизняки є не просто паразитами. Вони — така собі форма життя, яка керує шустряками. Оригінальна ідея? Клубочки слизу командують блохозаврами. Тебе ще не знудило від усіх цих чудовиськ?
    — Цу. Ми тому й науковці, що висуваємо різні гіпотези. Між іншим, я так розумію, що ця місцева сексі тобі сподобалася.
    — Яка ще «місцева сексі»?
    — Не прикидайся, Рене. Я маю на увазі Таму.
    — А чому ти вирішив, що Тама — «місцева сексі»?
    Вольск витріщився на детектива:
    — Гело сказав, що вона ксенобіолог місцевої Служби.
    — Алексе, дорогий, тобі потрібно бути уважнішим.
    — Тобто?
    — А що тут у нас на сніданок? — Марков поглянув на дисплей сервіратора. — О, «кідронійські котлетки» з томатним салатом! Це повинна бути якась смакота. Спробуємо… У нас на Тіронії не роблять томатних салатів. Тільки синтетичні кетчупи.
    — Рене, не зістрибуй з теми. Ти щось таке просік, я ж бачу.
    — Я ж детектив, Алексе. Це моя професія — щось якось і десь просікати… А що ж це за фіґня така: «ескалоп по-адміральськи», га? Ти коли-небудь їв адміральські відбивні? А пивом їх запивають? Чи лише тим їхнім кислим морсом.
    — То що там не те із Тамою?
    — Там все «не те».
    — Що «все»?
    — Ти звернув увагу на тональну косметику на її шиї?
    — Ні.
    — От бачиш, ти навіть не подивився на шию найкрасивішої дівчини, яку ми зустріли на цій планеті. І про що ж з тобою балакати після такого проколу? Ну гаразд, не ображайся, я жартую… Вах, скажу тобі, ці котлети — це ж щось із чимось! Спробуй, тобі сподобаються. Спробуй, спробуй… І замов собі пиво номер дванадцять. Здається, воно натуральне.
    — Натуральне?
    — Настояне на місцевих головоногих.
    — Цу!
    — Жарт.
    — Я розумію, не ідіот… Так яка там біда з Таминою косметикою?
    — Вона накладена у двох місцях. Тут і тут, — Марков притиснув вказівний і великий пальці правої руки до своєї шиї. — Накладена для того щоби щось від нас приховати. Здогадайся з трьох разів, що саме?
    — Приховати від нас?
    — Ну, напруж мозок, поміркуй. Що залишає на шиї дві великі червоні плями?
    — Страхувальний затискувач кокону?
    — О! — Марков з насолодою ковтнув пиво. — Як висловлюються наші друзі-конторщики: ти на правильному шляху, омадо. Саме так: шийний затискувач протиперевантажного транспортного кокону космічного корабля. Плями від його липучок зазвичай зникають під час карантину, через дві доби. Який висновок напрошується?
    — Тама прилетіла з іншої планети?
    — І, на відміну від нас з тобою, вона не зависала три доби на карантинній станції.
    — А можливо, у неї надто ніжна шкіра?
    — Не дуркуй.
    — Або ж прищі.
    — Ти ж знаєш, що я правий.
    — Рене, я цілком довіряю тобі як видатному професіоналові.
    — Спасибі, омадо. Добре слово і ґиргові приємне.
    — Але ж без проходження карантину…
    — …Неможливо потрапити на Кідронію. Правильно, мудрий омадо. Офіційно потрапити не вийде, так.
    — Отже, вона потрапила сюди неофіційно? Це ж як? Контрабандою? У десантному контейнері?
    — Існує декілька варіантів. Перший: в особливих випадках військові кораблі сідають на планету без карантинних та інших бюрократичних процедур. Наприклад, база Гардік має свій космодром і володіє правом екстериторіальності. Цивільну інспекцію на базу не допускають. І, відповідно, тих, хто прибув на планету, цивільні перевіряти права не мають. Інспекції, звісно ж, для протоколу і тому подібного, відсилають перелік прибулих. Але хтось може й не потрапити до цього переліку. Помилка. Нібито.
    — Але ж військові все одно проходять карантин на базі.
    — Або не проходять. Хто це перевірить? Ніхто. Ось незабаром сюди прилетять два великі начальники — сенатор і намісниця. Невже ти думаєш, що цих лордів і почет їхніх нахлібників змусять проходити карантин? Не будь таким наївним, Алексе. Це тобі не твій ситий тлустий Арпікран.
    — Погоджуюся. Це — худюча голодна Кідронія. А другий варіант?
    — Поряд із системою Абелари, як тобі відомо, знаменитий 56-й Лімес. Зовсім поряд — лише за два десятитисячних парсека[35]. Через п'ятдесят шостий йде жвавий торговий трафік. Усі двострибкові рейси танкерів і вантажників до Сектора Кастора і на Лімес Альдебарана[36]. Із одного з таких транзитних транспортників могли десантувати капсулу.
    — Це малоймовірно, Рене. Такі швидкісні й малопомітні десантні капсули є лише на спеціальних розвідувальних рейдерах. А спеціальні рейдери…
    — Виходить, Тама того вартує… їхнє темне пиво теж непогане. Але дванадцяте було кращим.
    — Заради того, аби доправити на Кідронію молодого ксенобіолога, хтось відіслав до 56-го Лімесу спеціальний рейдер? Хтось викинув на вітер триста п'ятдесят мільйонів? Рене, ти мариш.
    — Я ж кажу тобі, Алексе: ця красуня вартує цього.
    — Ця напівкровка? Хіба вона суперґьорл?
    — Ґвен її попалила. Вона не зовсім проста напівкровка, Алексе. На надзвичайно просунутій Альфі Альфі, якщо вірити баронесі, чомусь не існує наукової школи ксеноменталіки. Усе там у них є, а ось із цією хитрохвостою школою чогось не вийшло. Відповідно, Тама Шайнар не університетський ксенобіолог. Я думаю, вона взагалі не ксенобіолог. Але ця сексі насправді може виявитися менталіком.
    — Екстрасенсом?
    — Щось на зразок цього. У Служби є цілий виводок головастиків з такими здібностями. Ще від часів Відновлення Джи Тау колекціонують різноманітних корисних виродків. У нашому архіві гори інформації про «подвиги» цих мутантів. Безконтактні вбивства, промислове телепатичне шпигунство, незаконний уплив з метою оволодіння майном імперських громадян… Дві тонни менінгіту для відділків поліції. Тому що, як правило, нічого довести не вдається, і суди ці справи не приймають.
    — Коли так, то на Кідронії щось затівають.
    — А про це не варто говорити за межами «червоної зони».
    — Я й забув.
    — А ти не забувай, дорогенький. Про це забувати шкідливо. Кідронія — планета не тільки худюча, але й вухата.
    — Але ж ти сам щойно згадував про чудовиськ.
    — Я відсторонено говорив про них, Алексе. Я не називав їх.
    — Називав.
    — Тільки раз і дуже тихо.
    — І попалив Таму.
    — Її фіґ попалиш. Ця дівчинка, Алексе, сама кого завгодно перетре на паливо… А десерти тут у них відстійні, скажу я тобі. От на адміральському прийомі був десерт! До смерті не забуду.
    
    20
    Борт малопомітного
    пілотованого рейдера АЕ6 «Асгард»,
    район 56-го Лімеса, околиці зірки Абелари.
    14 семпрарія 416 року Ери Відновлення
    
    Ланс Маккосліб щойно отримав перші звіти від аґента «Ліктора», який прибув на Кідронію. Аґент рекомендував направити силову групу до поселення «Благословенне починання», де люди з управління «С» контролювали пошкоджене тіло Знаючої. «Ліктор» також повідомив, що йому поки що не вдалося виявити аґентури ящерів. Останнє могло означати, окрім всього іншого, що на шахтарській планеті така аґентура відсутня.
    Маккосліб перевів капсулу з Білими Каменями у сплячий режим. Блакитна сфера терміналу згасла. Адмірал тепер перебував у напівтемряві, серед ледь освітлених функціональних панелей каюти спецперсоналу. Рейдер збудували спеціально для розвідувальних операцій Служби. Його проектанти найменше дбали про комфорт, і житлові відсіки тут нагадували про економні конструкції древніх зорельотів. Якби не Ґвен, координатор управління «D» ніколи б не проміняв свій земний кабінет на тісне черево корабля-шпигуна. Та події розвивалися стрімкіше, аніж прогнозували аналітики лорда Ґрідаса.
    Консерватори будь-якої миті могли розпочати заколот. Без арсеналів загиблого Волт-Армстриджа П'ятнадцятий флот — елітний силовий ресурс імператора — втратив значну частину своєї потуги. Тепер заколотникам було достатньо заблокувати своїми крейсерами Темні Шляхи в районі Центавра[37], і Сонячна система опинилася б в ізоляції. Відірваною від головних гіперпросторових «коридорів», котрі зв'язують крихітні острівці людських колоній у єдине ціле, назване триста років тому Зоряною Імперією.
    Кідронію, судячи зі всього, заколотники планували зробити своєю оперативною базою, а Другий флот — ядром групи флотів, що ними бунтівні лорди сподівалися атакувати Сонячну систему. Всі сумніви розсіялися після останніх новин із бази Гардік: згідно з повідомленнями аґентів, більшість офіцерів флоту і військових на базі співчували заколотникам. У кулуарних бесідах вони вже обговорювали можливі кандидатури на трон. Найчастіше у цих зрадницьких бесідах згадувалося ім'я барона Цезаріо делла Варди, правнука колишньої імператриці Ніони[38].
    Команда Ґвен Вей потрапила до зміїного кубла. Їй загрожувала смертельна небезпека. Координаторів Служби застерегли: під час полювання на мечоносця люди Джиліна спробують здійснити теракт на катері командуючого флотом. Його смерть повинна стати сигналом для початку заколота.
    Аґенти управління «А» назвали Маккослібу ймовірних виконавців теракту — прем'єр-лейтенанта десантників Тену Ферфакс і командира диверсійної групи Флоту Мію Кайко. Тепер Маккосліб був змушений зробити вибір — або віддати перевищуючий його компетенцію наказ про негайну ліквідацію цих двох і арешт правителя, або ж ризикнути життями членів команди Ґвен Вей і прийняти гру на випередження, затіяну прибічниками канцлера.
    На оглядових моніторах «Асгарду» палав біло-блакитний велетень Кастор. Розпатлана молода зірка лютувала, немов світлова пожежа на тлі зловісної темної туманності. Останню ледь підсвічувало багряне ґало далеких зірок Цефею, а навпроти хижо горіло око Полукса. Його оторочували пурпурові вітрила й рожеві пелерини розпеченого міжзоряного газу. Тьмяний рудий диск Абелари скромно «присів» на край хрестоподібної туманності Араго. Десь там, поруч із рудою зіркою, оберталася маленька планета земного типу Кідронія і несла на своїй поверхні просвердлені людьми циклопічні гори, заселений чудовиськами Океан Нелі й мільйони колоністів, захованих від несподіванок Великого Космосу під титанові куполи та базальтове склепіння.
    Там, на Кідронії, сплелися у міцний вузол долі розумних рас Галактики, амбіції могутніх Домів Імперії й далекосяжні прагнення таємних товариств, про які навіть координатор управління «D» знав лише з чуток. Ґрідас і Ян чекали від нього оперативного плану дій для «теми 88» і «теми Полювання». І йому, Лансу Маккослібу, необхідно було прийняти рішення. Не пізніше, аніж за чотирнадцять стандартних годин. Саме скільки часу залишилося до прибуття на Кідронію високоповажних пасажирів «Сарматії».
    
    21
    Борт великого військово-транспортного корабля
    DA12 «Капітан Паландо»,
    район зірки Капели.
    14 семпрарія 416 року Ери Відновлення
    
    — Великий адмірал на борту! — металічний голос кіборґа-стюарда промкнувся крізь робочу тишу командного модуля.
    — Великий адмірал на борту «Капітана Паландо»! — відізвався лейтенант з першого посту.
    Командир корабля Алі Аннадір на прізвисько «Бегемот» зняв шолом, сенсорні рукавиці й рушив із рубки до казематного[39] тунелю назустріч командуючому. І в п'ятому столітті Ери Відновлення дотримувалися давньої флотської традиції особистого рапорту. У низькому тунелі двометровому гіганту Алі було затісно. Він не спромігся красиво виструнчитися в очікуванні високого керівництва, як того вимагали правила мілітарного ґламуру. Тому виструнчився як зміг. На відміну від молодших офіцерів, Аннадір сприймав усі флотські ритуали дуже серйозно і страшенно хвилювався, якщо йому не вдавалось досягти досконалості в цій царині. Він навіть натиснув плечима на стіни, немов хотів їх розсунути. Для того, хто не знав біографії Бегемота, він міг би здатися велетнем із комедійного серіалу про невдах-астронавтів. Насправді ж капітанів із бойовим досвідом Алі у Зоряному Флоті можна було полічити на пальцях.
    Бегемот прислухався. З боку шлюзу долинув протяглий стогін атмосферного стабілізатора. Це відкрився люк у гнучкому тунелі-хоботі, що з'єднував стикувальний модуль «Капітана Паландо» з транспортним човником.
    Теслен з'явився у казематному тунелі в супроводі золотистого кіборґа-«павука». Нагрудну пластину скафандра командуючого прикрашала діамантова мініатюра Ордену Білих Зірок і знак найвищого з адміральських звань Імперії — семикутна зірка над схрещеними блискавками.
    — Перемог і величі! — прогримів Аннадір.
    — Прямого шляху, капітане!
    — Доповідаю: «Капітан Паландо» готовий до бойового польоту. Штатний екіпаж корабля: три офіцери-пілоти, бортовий космоаналітик, два техніки і шість матросів. До супремусу, відповідно до маршрутних вимог, завантажені програмне забезпечення польоту і програмне забезпечення систем безпеки. Повна готовність супремусу, бойової частини і групи двигунів завірена печаткою і підписом головного техніка Дев'ятого флоту. Рейсове завдання буде розкодоване після отримання вашого наказу про старт, відповідно до форми «три», — капітан корабля знову спробував розправити плечі; рипнули панелі оббивки.
    — Вільно, Алі, рапорт прийнято, — Теслен потиснув руку Аннадірові, одному з тих небагатьох, які вижили після атаки ящерів на крейсер «Пантократор» двадцять два роки тому. Той, хто тепер командував «Капітаном Паландо», носив тоді срібного медальйона — відзнаку другого пілота.
    Для рейсу на Піфію адмірал особисто підібрав команду. Екіпаж транспортника складався винятково з надійних людей, вірність і відданість яких були перевірені в багатьох ситуаціях. Офіційно Теслена на борту «Паландо» не було. Його клон-двійник інспектував автоматичний паливний завод на віддаленому форпості планетарної системи Капели. Контррозвідка Дев'ятого флоту підтвердила, що представник Служби, який прибув на завод разом із двійником, ніяк не виказав того, що виявив підміну.
    Теслен пройшов до рубки і зайняв сидіння-кокон, призначене для пасажирів. Кіборґ-охоронець втягнув до свого корпусу павучі лапи й примостився поряд, у спеціальній ніші. Його імітатори очей потьмяніли — кіборґ перейшов на економний режим. Розпочалися передстартові процедури. Після того, як усі системи «Капітана Паландо» набули повної автономності й припинили обмінюватися інформацією з орбітальною базою, Аннадір увів до корабельного супремусу рейсове завдання. Водночас захисне поле заблокувало всі можливі канали витоку даних з корабля. Це була стандартна процедура, запроваджена штабом Флоту відразу після Війни. Аґенти ящерів могли діяти де завгодно.
    — Ми йдемо до Лімесу Кита? — запитав Аннадір, переглядаючи параметри рейсового завдання. Лише той, хто добре знав капітана, зміг би розчути в його голосі здивування.
    — Там перестрибнемо. У нас палива на два повноцінних розгони. Але технікам Ґрідаса про це невідомо.
    — Навіть мені про це невідомо, — завважив капітан. — Як це зробили?
    — Новітні досягнення подвійної бухгалтерії плюс повний відстій у службах головного техніка. Проте аналітики Ґрідаса знають, що на Киті весь паливний ресурс контролюється непідкупними хлопцями з П'ятнадцятого флоту, й, відповідно, ми без відома Служби нікуди не дінемося. Нехай сплять далі.
    — Але їхні станції спостереження не сплять ніколи. Вони все одно зафіксують радіанту нашого другого занурення в лімес.
    — А ми там не будемо сходити на Темні Шляхи. Ми стрибнемо крізь локальну сингулярність[40].
    — Через «діру»? Отже, наш справжній пункт призначення десь біля Кита?
    — На все свій час, Алі. Зараз ми це обговорювати не будемо. Перед другим стрибком завантажимо другу частину рейсового завдання до супремосу під тим самим паролем.
    — Передбачливо, — погодився Бегемот. Індикатори його кокону вже миготіли синім світлом, відраховуючи останні хвилини «сухого режиму». — Та все ж, командире, якось не віриться, що в наш час можна обійти Службу. На місці прибуття, наскільки я розумію, також сидітимуть їхні резиденти. Ці діти темряви всюди засіли.
    — Алі, давай будемо вирішувати проблеми тоді, коли вони виникатимуть.
    — Вам видніше, адмірале.
    Бегемот опустив прозоре забрало шолома. Індикатори змінили колір із синього на фіолетовий. Кокон Аннадіра огорнувся плівкою, і лінивий потік безбарвного гелю відділив капітана від швидкого потоку подій.
    — «Видніше! — адмірал заплющив очі. — Якби ж то… До Піфії нібито все передбачено. Але, Батьки-відновителі, як передбачити все те, що чекає нас на самій Піфії?»
    
    Планета Піфія.
    Витяг із сімнадцятого арпікранського видання довідника «Населені планети»
    
    Піфія (11КВ23:3, перша астрономічна назва — Еніада, священна назва — Магонія) — третя планета червоної зірки спектрального класу М9 Рірі (стародавня назва — Епсилон Ерідану). Маса — 0,86 маси Землі, орбітальний період — 308 днів, ексцентриситет — 0,0094, діаметр — 12730 км, сила тяжіння — 0,91 земної, кут нахилу екватора до лінії орбіти — 18 градусів, період обертання навколо осі — 41 година. Планета має три природні супутники — Морну, Гермезію і Астротею.
    Два водяних океани займають більше половини поверхні планети, дві третини суходолу протягом усього року вкриті льодовиками. Середньорічна температура в зоні екватору — 140 °C. Найбільша глибина океану — 3 км, найвищі гори — Хребет Примар — 5,6 км над рівнем моря. Ґрунти переважно мергелевого типу. Атмосфера азотно-вуглецева, кисню менше 3 %. Адаптація атмосфери для життя людей визнана недоцільною. Планета має тубільні флору і фауну, які сформувались за Арпейської планетарної ери, приблизно чотириста мільйонів років тому. Серед тварин переважають риби, птахоящери і частково вимерлі теплокровні тетраподи. На суші, в океані та в атмосфері зустрічаються небезпечні для людини організми і хвороботворні віруси.
    Планета відкрита астрономами Землі до Ери Відновлення. Перше дослідження безпілотним зондом «Клавдій Птолемей» здійснили у 2165 році Ери Посланців[41], перша пілотована експедиція досягла Піфії у 2218 році ЕП (зореліт «Ахілл», капітан Стефанія Гасха-Діас), регулярна колонізація розпочалася у 23 році Ери Відновлення. Основний потік переселенців складали земляни і жителі Марса. Юридично планетою-протектором (метрополією) є Земля, а ґарантом громадянських прав поселенської общини Піфії — Союзний Конґрес Землі. Першим куратором колонії був землянин Юнус Німад (23–24 pp.). У наш час (415 р. Ери Відновлення) на планеті мешкає 3,1 мільйона колоністів з правами імперського громадянства, головне місто — Сецзе, 400 тисяч мешканців.
    Уже перші дослідження виявили на планеті матеріальні сліди гуманоїдної цивілізації. Остання залишила планету. На Плато Джонґа частково розкопано сім міст технополісного типу. Їхній вік оцінюють в 700–750 тисяч років. Знайдені там артефакти дозволяють стверджувати, що гуманоїди стародавньої Піфії за зовнішнім виглядом майже не відрізнялися від людей (були меншого зросту, мали більш розвинені зап'ястки та дещо іншу форму черепа). Причиною їх переселення з планети (близько 680 тисяч років тому) вважається природна катастрофа — падіння велетенського метеорита і викликана ним активізація полярної групи вулканів у південній півкулі на Плато Арнольда (лавові поля тих часів укривали 40 % суходолу, а сліди отруйних сіркових газів, викинутих вулканами, донині відчутні в атмосфері Піфії). Сучасне місце мешкання піфійських гуманоїдів невідоме.
    Від початку колонізації планетою цікавилися земні містики. Вони припускали, що гуманоїди Магонії були творцями (версії: вчителями, наставниками, владиками, богами) найдавніших людей Землі. Піфію вже у першому столітті ЕВ заселили общини земних метафізиків і візіонерів, які намагалися встановити духовний чи медитативний зв'язок із «Тими, що Відійшли». Ці спільноти ентузіастів проводили самовільні пошуки «сховищ мудрості», нібито залишених гуманоїдами. Останні, на їхню думку, передбачили прибуття своїх учнів-землян на Магонію. Свідчення про результати пошуків суперечливі.
    Також до першого століття Ери Відновлення відносять найдавніші згадки про леґендарну корпорацію Знаючих. Вони начебто знайшли «сховища мудрості» й контролюють їх досі. Спочатку Знаючі мали на меті створити на Піфії (а в перспективі — на всіх населених планетах) суспільство нового типу. Базуватися воно мало на звуженні поля застосування кіборґенної техніки та на магічних принципах. Інтелектуали інших планет піддавали критиці цей проект і характеризували його як соціально-небезпечний, фашизоїдний і «тоталітарно-консервативний». На багатьох планетах (у тому числі й на Землі) до середини другого століття ЕВ заборонялося сповідувати вчення Знаючих. Пізніше оголошена мета Знаючих зазнала змін, і тепер корпорація Знаючих каже лише про свою священну місію — вони оголосили себе охоронцями і наставниками людства.
    Знаючі завжди і послідовно відкидали демократію як спосіб здійснення влади. Для них вона була і залишається спотвореним принципом організації суспільства. Знаючі також закликали до обмеження персонального права на модифікацію тіла і пропонували згорнути дослідження в сфері інформаційних технологій. Вони допомогли військовій верхівці Аврелії заснувати Стару Імперію. Вони підтримали прихильників монархії у Десятилітній Війні 129-138 років Ери Відновлення. Їхні лідери і воїни були найбільш непримиренними ворогами Ліги Свободи і земного Федеративного Конґресу. Існує леґенда, що десантування авреліанських дивізій генерала Анара Асміра на Місяць було успішним саме завдяки містичній підтримці Знаючих. Пізніше вони радили Асмірові під час перемовин з Конґресом щодо умов перемир'я.
    Імператор Явіс Перший у 139 році Ери Відновлення подарував Піфії права автономії. Згодом, у 202 році ЕВ, правителі Піфії, з дозволу імператора Сіорана Першого, затвердили для колонії особливі закони прямої дії (так звані «Сім заборон»). За їхнє порушення оголошена невідворотна смертна кара.
    
    Сім заборон:
    1. заборонено вимовляти вголос священне ім'я планети «Магонія»;
    2. жінкам планети рекомендовано генетично планувати народження дівчаток і заборонено залишати на планеті випадково народжених ними немовлят чоловічої статі (на Піфії мешкають винятково жінки, її інколи неофіційно називають Планетою Жінок);
    3. на Піфії заборонено виготовляти кіборґів-слуг, вирощувати та виховувати клонів;
    4. кожен завезений на планету дорослий клон підлягає негайному демонтажу;
    5. нащадків клонів до четвертого коліна примусово депортують з планети;
    6. піфійкам заборонено надавати позику під відсотки і одержувати прибуток від використання робочої сили;
    7. заборонено проповідувати всі релігії, крім державної, і вести релігійні суперечки.
    
    Виготовлення космічних кораблів є головною статтею прибутків планетарної колонії. На супутнику планети Морні та на планетарних орбітах збудовані найбільші в Імперії суднобудівні верфі. Сто відсотків акцій верфей і заводів, що виробляють комплектуючі, належать общині колоністів. Прибутки від виробництва розподіляються в однакових частинах між усіма піфійками. Кожен четвертий космічний корабель Імперії збудований на верфях Піфії. Тільки на Піфійських верфях будують корпуси військових кораблів надважких класів[42]. Частину необхідної для їхнього виробництва сировини і устаткування завозять з інших планет. На лініях монтування корпусів і моторних секцій кораблів і на обслуговуючих їх виробництвах офіційно задіяно 76 % населення колонії. Інші мешканки Піфії працюють у сфері послуг, комунікації та на агрофермах.
    Офіційний державний устрій Піфії — громадське самоврядування. Рада Двадцяти Трьох (Рада Святих Матерів Піфії) — найвищий урядовий орган планети. Він користується необмеженими законодавчими, виконавчими і судовими повноваженнями (з 198 року ЕВ). Членство в Раді — довічне. Рада 23-х не зобов'язана давати й ніколи не дає жодних правових коментарів і пояснень щодо своїх рішень. Їх неухильне виконання обов'язкове для всіх піфійок і гостей планети. З 391 року на Піфії постійно перебуває Уповноважений представник імператора. Він має право накладати вето на рішення Ради. На даний час ним є командуючий Одинадцятим флотом адмірал-командор Міра Пасквале-молодша з великокняжого Дому Харре[43].
    Державна релігія піфійок — Вчення про Непорушну Гармонію.
    
    22
    Поселення «Благословенне починання»,
    Кристалічна Провінція,
    планета Кідронія (4КВ67:3).
    14 семпрарія 416 року Ери Відновлення
    
    — Привіт, Заро!
    — І тобі привіт, клоне!
    — Ти мене не пам'ятаєш?
    — Ви, шахтарі, усі схожі. Чому це я повинна пам'ятати саме тебе?
    — Вай-цу! Ти стала гордою, Заро. Може, ти тепер знатна леді або ж принцеса, як у серіалі «Замкові таємниці»? Гадаєш, якщо з тобою спить доктор Мангус, то ти перестала бути клонкою?
    — А хто ти такий, щоби мене повчати?
    — Я вірю у Велудумана, Держателя Склепіння. Я дізнався, що ти приєдналася до нашого вчення.
    — Я законослухняна громадянка. Правитель заборонив ваше вчення.
    — Якщо ти така законослухняна громадянка, Заро, то, може, ти краще підеш до старшого шерифа О'Коннора і розкажеш йому, як ти порушила закони? Змінила ім'я і код картки, знищила розпізнавальний імплантат, видаєш себе за довгоживучу напівкровку, без дозволу живеш із доктором. Шериф скаже: «Тай-тай! Хороша клонка, дуже правильна!» Після того шериф перевірить, чи не втратила ти функціональних навиків секс-службовця. І відішле тебе виправляти скоєне до борделю для середнього технічного персоналу. А доктору Мангусу знизить категорію громадянства. І забере у нього ліцензію. Потім доктор Мангус піде працювати на рудник. Усе буде законно.
    — Як тебе звати, клоне?
    — Гумм.
    — Чого тобі треба від мене, Гумме? Грошей? Наркоти?
    — Мені не потрібні гроші. І я не вживаю неблагодатної дурі.
    — Ти хочеш переспати зі мною?
    — А ти не проти?
    — Сьогодні я не зможу.
    — У мене для тебе є слово, сестро.
    — Гумме, не вимахуйся. Завтра ми з тобою перепихнемося, без проблем, тільки не треба мені тут читати ваші проповіді про Держателя Склепіння.
    — Заро, Заро, ти вже геть опупіла від власного невігластва. Знай, дурна жінко, що я бриджуся тих, хто ображає Велудумана. Я кажу тобі: одній людині потрібно поговорити з доктором Мангусом, але так, щоб про це ніхто не дізнався. Якщо ти не погодишся мені допомогти або видаси мене, то старший шериф дізнається про тебе і твого доктора все. Ви злочинці. Ви порушили імперський закон.
    — Гумме, це погані ігри. Ти замислив щось проти влади?
    — Одній людині потрібно поговорити з доктором. У неї зіпсувалося здоров'я. Вона хоче його покращити, не хворіти і багато працювати. Що в цьому поганого, жінко?
    — Але чому про це ніхто не повинен знати?
    — А чому ти нікому не розповідаєш, що тебе виростили на Нолі з генетичної копії еталонного ембріона?
    — Це різні речі.
    — Тоді йди і здайся шерифові.
    — Хто ця людина?
    — Ти не знаєш її.
    — І не хочу знати. Чого їй треба від Мангуса?
    — Вони природнонароджені, у них свої бесіди. Ми, дурні клони, не розуміємо їхніх розмов.
    — То ти розумний, то ти дурний… Брешеш ти все. Ти задумав щось злочинне. Я боюся тебе.
    — Правильно робиш. Розмову закінчено. Вже завтра, жінко, ти будеш радісно і законослухняно обслуговувати середній технічний персонал. Ти дуже гарна, до тебе будуть у чергу записуватися. На місяць уперед. Ти будеш мало-мало спати, часто-часто ходитимеш до ванни. І не дивися так на мене. Краще іди, перепихнися на прощання зі своїм доктором. А я собі піду.
    — Чекай, не йди. Куди Мангусові треба прийти?
    — Правильне запитання. Якщо кохаєш, то потрібно коханого захищати, так вчить своїх дітей Велудуман, передвічний і благий Держатель Склепіння. Нехай завтра, після вечірньої перевірки, доктор прийде до третьої сепараторної зали рудника «Скелястий», підніметься до пультової і там чекає. Запам'ятала?
    — Після звірки, до третьої сепараторної зали «Скелястого»…
    — … до пультової.
    — Я запам'ятала. А якщо Мангуса запитають, чому він туди пішов?
    — Хто запитає?
    — Доктор Авл.
    — Старий док? Він сидить, спить, нічого не хоче знати. Дуже старий, дуже лінивий.
    — А якщо запитають оті… Джи Тау?
    — Доктор ходить до хворих, хіба це неправильно? Не всіх хворих можна привезти до лікарні. Завтра один дурнуватий клон дуже пораниться. Засуне руку до центрифуги, туди-сюди, а витягнути не може. Геть дурний. Клон репетує, кров тече, всі зупинилися, не працюють, кличуть лікаря. А він тут як тут. Доктор Мангус огляне пораненого, скаже: «Погано все, кості геть поламані. Ріжте руку, везіть до лікарні». А потім підніметься до пультової, щоб насварити операторів. Скаже їм: «Куди дивилися, безмозкі діти тормага? Чому підпустили дурного до машин? Вай-цу! Такий цінний молодий клон і так поранився, ганьба вам!» Операторам стане дуже соромно, вони засумують і відвернуться. А доктор пройде до задньої кімнати, де стоять ліжка. Там на нього чекатиме людина. Вона задасть докторові питання. Доктор відповість і піде собі.
    — А якщо їх упіймають?
    — Кого?
    — Мангуса і ту… людину.
    — Не впіймають.
    — Учора до лікарні знову заходили Джи Тау. Велике начальство. Мангус їх дуже боїться.
    — Хай не боїться. Сила Держателя Склепіння з нами.
    — Я не жартую, Гумме.
    — А я тим більше, жінко.
    
    23
    Готельний блок Резиденції Джи Тау,
    головний купол Центрального поселення,
    планета Кідронія (4КВ67:3) системи Абелари.
    15 семпрарія 416 року Ери Відновлення
    
    Вольск бачить сон. Він стоїть на оглядовому майданчику Другого Університетського Купола. За прозорим склом — рідний арпікранський пейзаж. Куполи Університету розташовані на широкому прибережному Плато Завойовників. Поряд — житлові куполи для викладачів і студентів університету, енергетична станція і головна обсерваторія планети. Сіре плато, рожеве небо, оранжево-фіолетові хмаринки. Чорні рівнини і сріблясті рельєфи велетенських споруд.
    І занепокоєння.
    Повільні, шорсткі напливи страху.
    Неосяжна, але відчутна присутність безодні.
    Присутність межі, за якою тільки темне ніщо, темніше від вугільно-чорної туманності Негро Макула, темніше від Темних Шляхів.
    Він відчуває, що поряд із ним хтось стоїть. Він відчуває чиїсь життя і дихання. Неспокійні ритми живого тіла.
    Він повертається і бачить очі Тами Шайнар — великі й глибокі, як розриви буття. Бачить обличчя Тами — овал темно-червоної бронзи з яскраво-червоною мушлею губ.
    Мушлею, що кличе й обіцяє. Бачить прямий ніс стародавньої мисливиці і його ніжні крила, напнуті диханням.
    «Хто ти?» — запитує він Таму.
    «Я та, що стоїть над безоднею».
    «А навіщо ти там стоїш?»
    «Я здатна заглянути за край».
    «І я теж здатний?»
    «Здатний. Але ти здивуєшся, коли побачиш те, що живе за краєм».
    «А ти не дивуєшся?»
    «Ні».
    «І не боїшся?»
    «Ні».
    «Ти невидима?»
    «Я та, котру поставили над безоднею».
    «Ти повторюєшся».
    «Я роблю багато дивних речей. Я дивачка».
    «У тебе неможлива шкіра. Я ніколи не бачив такої шкіри. З таким червонуватим відтінком».
    «Тебе бентежить моя шкіра?»
    «Так».
    «Ти боїшся?»
    «Ні».
    Тама відступає. Пританцьовує і йде темними плитами оглядового майданчика. На ній білосніжна туніка, яка робить її шкіру ще темнішою. Сумішшю кориці, кави і кіноварі. У неї довгі ноги і міцні плечі. Лінія її підборіддя точна і бездоганна, наче лезо бойової шаблі. Шкіра цієї лінії світлішає і знову наливається теплою темрявою там, де починається шия. У цю теплу темряву можна зануритися, як у води вічної насолоди. У ній ховаються радощі молодих забав, під час яких вічно юна богиня дарує своє кохання і свою досконалість найрішучішому зі смертних.
    Тама застигає у напівоберті, переносить вагу тіла на ліву ногу і повертає своє обличчя до Вольска. Під тунікою її тіло вигинається в «ґвинт», гострий профіль розрізає сіро-рожеву панораму, а губи відкриваються у напівпосмішці, оголюючи рівну сяючу лінію зубів. Рівну, немов лімес на кордоні Темних Шляхів. Сяючу, наче розсип молодих ультрабілих зірок, які щойно залишили шкаралупу колискової туманності.
    З її рота, який можна було назвати і брамою, і досконалістю, линуть слова:
    «Вони мене не бачать».
    
    Вольск відкриває очі. Хто «вони»? Чому «не бачать»? На відміну від «них», він і в реальності бачить Таму. Вона стоїть у дверях його кімнати і посміхається так само неперевершено. Туніки на ній немає. Геть нічого немає, окрім сріблястого ланцюжка на стегнах.
    — Я розбудила тебе? Вибач.
    — Ні… Тобто, все гаразд.
    — Ти здивований?
    — Так.
    — Ти ж з Арпікрану?
    — Так.
    — У тебе є дружина?
    — Є.
    — Вона красива?
    — Авжеж.
    — Скільки їй років?
    — Сімнадцять.
    — Така молода.
    — Такі у нас традиції…
    — Вона не образиться, — ствердно каже Тама й одним стрибком сідає на археолога. Її тіло гаряче і тверде, а рухи швидкі.
    
    24
    Форт Брі, головна база Першого флоту.
    Місяць, супутник Землі (0КА01:3а).
    Сонячна система.
    15 семпрарія 416 року Ери Відновлення
    
    Уже впродовж декількох стандартних місяців імператор не покидав Форту Брі. Офіційно це пояснювалося тим, що монарх прийняв на себе командування Першим флотом і тепер особисто займався підготовкою повномасштабних навчань екіпажів першої лінії. Насправді ж база на Місяці була одним із тих небагатьох місць, де Охоронець прав і свобод світів[44] і двадцять п'ятий за рахунком Суверен Зоряної Імперії відчував себе у відносній безпеці. Його апартаменти розташували у товщі місячних скель. Два кілометри твердої породи і багатошарова оболонка житлових блоків відділяли місце мешкання монарха від верхніх ярусів і від поверхні Місяця. Там, на поверхні, вісімнадцять тисяч офіцерів і матросів Першого флоту щосекундно готувалися знешкодити загрозу Землі. Захистити материнську планету людства. Тільки вибух на Місяці тератронного заряду міг би зруйнувати цей надзахищений командний пункт.
    Комунікатори Форту Брі за необхідності переносили тривимірні зображення імператора у будь-яку з урядових резиденцій Сонячної системи. Але найголовніші наради, слухання і доповіді Туре Шактірі комунікаторам не довіряв. Через те сьогоднішню доповідь Верховного координатора Служби Запобігання монарх приймав у режимі особистого контакту. Лорд Овшен Ґрідас прилетів на Місяць і після усіх стандартних перевірок був допущений до апартаментів.
    — Я також радий вас бачити, адмірале, — відповів імператор на ритуальне привітання Ґрідаса і перейшов на «ти»:
    — Присідай, омадо.
    Лорд присів на край позолоченого стільця — точну копію частини гарнітуру часів Людовіка Шістнадцятого, зроблену зі справжнього червоного дерева. Зал для нарад дизайнери стилізували під стародавні королівські апартаменти. Таке оформлення неабияк гармоніювало із зовнішністю Туре Шактірі — масивного чоловіка з виразними рисами вольового обличчя і впевненою поставою, яку він виробив і вдосконалював упродовж двадцяти п'яти років правління. Сьогодні він одягнув повсякденний світло-сірий адміральський мундир, внаслідок чого обличчя Охоронця прав і свобод світів здавалося смаглявішим, аніж на офіційних зображеннях. Зате чорне густе волосся, успадковане від бенгальських предків, і близько посаджені яскраво-сині очі — хрестоматійна родова відмітина Дому Ойзеле — цілком відповідали канонічним портретам. На одному з діалектів малого світу Майги слово «ойдзеле» означало «кобальтово-синій колір». Принаймні, так стверджували енциклопедії, схвалені імперським Комітетом стандартизації знань та інформації.
    — Я чув, ти офіційно відмовив синові в успадкуванні титулу, — імператор упритул дивився на Ґрідаса. Цей спосіб тиску на співрозмовника також вироблявся роками. Ненадійні люди під цим упертим, наче тартановий бурав, поглядом починали дрібно виправдовуватися й казати те, що, на їхню думку, мало би сподобатися монархові. З ненадійних людей погляд-бурав швидко видобував липучу і гнилу сутність їхньої ненадійності. Й це назавжди виводило її носіїв за межі довіри Туре Шактірі. Овшен Ґрідас не належав до ненадійних. Тон його відповіді був жорстким. Таким жорстким, який лише можна допустити в стосунку до господаря двох вагомих цінностей підданця — життя і смерті:
    — Я прийняв рішення, мій імператоре. Це рішення продумане і кінцеве. Мій син — виродок. Я відрікся від нього. Якби моя дружина дожила до цього сумного дня, вона схвалила б таке моє рішення. Вона була з Дому Тізе, в ній текла кров Сіоранів.
    — Його лікували?
    — Деґенерати невиліковні.
    — Ти — батько, Оші. Тобі й вирішувати.
    Ґрідас промовчав. Тему було вичерпано. Навіть для обговорення з імператором.
    — Що там на Кідронії? — перейшов до справ монарх.
    — Завтра там почнуть грандіозне полювання на мечоносця.
    — Твої люди готові?
    — Ланс нервує.
    — Через Ґвен?
    — Він вважає, що ми не контролюємо ситуацію.
    — А ви її і не контролюєте, омадо.
    — Ми знаємо про теракт, який готується на Кідронії, і готові його відвернути.
    — У який спосіб?
    — Якщо ви дасте санкцію на арешт Тени Ферфакс і…
    — Арешт? Це не рішення. Це лише піджене заколотників. Я не абсолютний монарх, Оші… Я, як і всі, граю за правилами. Дім Ойзеле завжди обстоював повагу до права і суворого дотримання законів. Застосовувати силу і покарання можна тільки до очевидних зрадників. Виявлених зрадників. Так і тільки так. Адже ми з тобою домовилися: ви виявляєте зв'язок заколотників зі Знаючими і Знаючих з ящерами. І я одразу ж починаю діяти. Я діятиму жорстко і швидко. Але тільки тоді, коли у мене в руках будуть залізні аргументи і неспростовні докази. Я не можу атакувати першим. На їхньому боці надто впливові клани і політичні групи. Служба повинна отримати документальні підтвердження того, що інформацію з мозку загиблого «Уриїлу» скачали Знаючі Підземного міста за наказом ящерів.
    — Група доктора Вей плідно працює у цьому напрямі, мій імператоре. Але ми все ще не отримали доступу до «чорної скриньки». Потрібний дозвіл. Намісниця…
    — Унно? Вона ніколи не дасть дозволу. Навіть якщо маленька Ґвен залізе до її ліжка. Ліда Унно — хитра бита сука, вона вдесятеро хитріша за Джиліна і Цезаріо. Серед наших ворогів тільки канцлер і Рехинальдер небезпечніші за цю лесбійку. Твої люди, омадо, повинні зламати «скриньку». За будь-яку ціну. Дозволяю людям Яна і Маккосліба провести силову акцію. Але надто шуміти не варто. Поки що не варто. Перш ніж відсилати до Кідронії, Ноли і Піфії безпілотники з бомбами, у мене повинні бути докази зради. Чітко задокументована лінія «заколотники — Знаючі — ящери». Мій представник у Сенаті не повинен видаватися ідіотом на засіданнях комісії з розслідувань. Тобі ж уже відомо, що на Аврелії федералісти отримали більшість у Раді Колонії? Стійку більшість, завваж. Майже дві третини депутатських місць. І це не випадковість, Оші. Це — тенденція. Їм тільки палець дай, вони руку відкусять… А в засаді причаївся Теслен. Тільки й чекає, коли я схиблю. Спить і бачить себе «Еарланом Третім». Але ж і ім'ячко у нього…
    — А якщо докази про зраду Знаючих на Фаренго? Якщо у викраденій кідронійцями інформації не виявиться нічого певного про Знаючих?
    — На Фаренго? Ми не встигнемо дістатися системи Таліс до початку заколоту. Ти ж сам переконував мене, що всі лінії опозиційних інтриг ведуть до Кідронії. Що зв'язок Знаючих з Ґ'ормою очевидний. І цей твій геніальний Марков також так переконливо все обґрунтував. Я ж усе пам'ятаю. Чи щось уже встигло помінятись? Невже? Оші, я перестаю тебе розуміти.
    — Аґенти «Ліктор» і «Арадо» не знайшли ґ'ормітських телепатів на Кідронії.
    — Отже, погано шукали.
    — Проскановано Центральне поселення і база Гардік.
    — Там ще тридцять поселень і чотириста стрижневих копалень, набитих клонами. А ще підземні міста. Нехай і там пошукають.
    — Шукатимуть, мій імператоре. А якщо ґ'ормітів там узагалі немає?
    — Повинні бути, омадо. Там вони, там… Просто хитро ховаються. Їх потрібно знайти. Ставки занадто великі, Оші. Ти мав рацію: ми не змогли довго приховувати зараження на Волт-Армстриджі. Чутки вже перекинулися з наукових кіл до політиків. Безпілотник до ураженої планети відсилав покійний лорд Скіфі. А вся Імперія знає, що Скіфі був моєю людиною. Моєю, Оші, і я від цього ніколи не відмовлюся… Рехинальдер у Сенаті звинуватить нас у тому, що ми без вагомих на те підстав порушили перемир'я з ящерами. І що ми йому відповімо? Що ми відповімо консерваторам у Комітеті з військових і спеціальних розслідувань? Вони повісять на нас усіх зжертих ґиргами на Волт-Армстриджі. Усі тисячі трупів. Плюс звинуватять у провокуванні нової війни. І тоді заколотники будуть уже не зрадниками, а благородними визволителями Імперії від злочинної династії та її посіпак, різних там ґрідасів, янів, маккослібів. Ти розумієш, про що йде мова, Оші?
    — Так, мій імператоре. Ми знайдемо аґентів Ґ'орми.
    — Знайди їх, — наказав Охоронець прав і свобод світів, і тінь застарілої втоми на мить загасила жвавий блиск його очей. — Знайди, омадо, і якомога швидше. Оші, друже мій, від тебе й тільки від тебе тепер залежить доля Дому Ойзеле.
    
    Дім Ойзеле. Витяг з 54-го земного видання «Імперської книги династій і родоводів»
    Рід Ойзеле (Ойдзеле) бере свій початок від вченого агронома Макшарадха із Калькутти. У двадцять три роки він залишив Землю для того, щоб організувати гідропонні плантації у колонії Санга Сетта (планета 13КВ05:2) у системі зірки Фірджіс, стародавня назва — 70 Змієносця. Після отримання адміністративного статусу населеної планети (світу) колонію перейменували у Майгу. На Майзі Макшарадх став одним із найбільш шанованих членів Ради колонії і в 202 році Ери Відновлення одружився з леді Саймою — онучкою барона Юла, одного із засновників і спонсорів колонії.
    Син Макшарадха і леді Сайми — Юл Шактірі, есквайр Ойзеле, закінчив Вищу пілотну школу в Каїрі (Земля) і в 226 році був призначений фреґат-лейтенантом на рейдер «Славія». Юл Шактірі взяв участь у дванадцяти дальніх експедиціях і в 257 році отримав звання капітан-командора. Командор Ойзеле командував крейсером «Анкалагон» у складі 1-ої окремої дослідницької ескадри Восьмого флоту. Причиною його трагічної загибелі стало ураження екіпажу крейсера вірусом Лангера-Окомі під час великої епідемії в Секторі Альдебарану.
    Син командора на ім'я Туре Ойзеле, також кадровий офіцер Восьмого флоту, у 279 році був призначений командиром групи легких рейдерів. У 281 році імператор Еарлан Другий присвоїв йому звання контр-адмірала. Від 286 року Туре Ойзеле — головний штурман флоту, віце-адмірал, барон і спадковий лорд Імперії. У 288 році імператор призначає його солархом Альдебарану і командуючим імперськими силами на головній планеті Сектора — Альфі Альфі (4КВ20:8). У 294 році Туре отримує звання адмірал-командора, а в 300 році Ери Відновлення — великого адмірала Флоту. Дружина Туре — леді Кен-Ісіс походила з могутнього клану герцогів Харре, і, разом з її численними родичами, Туре Ойзеле взяв участь у змові 311 року проти імператора Еарлана Другого. Після повалення Еарлана соларх Туре став імперським канцлером. Він і леді Кен-Ісіс проголосили новим імператором троюрідного брата поваленого монарха — Ауоза Сіорана. Але маріонеткового правителя (останнього з прямих нащадків Сіоранів) не визнали ані Союзний Конґрес Землі, ані більшість світів Периферії. Розпочалася війна. Її переможцем став адмірал Мелетин Менар, який проголосив себе імператором у 312 році. Вирішальна битва між Восьмим флотом Ойзеле і Третім флотом Менара відбулася у 324 році Ери Відновлення в кометному «комірі» Проціону. Флоти вступили у бій на зустрічних курсах. Через те битва увійшла до підручників історії як «Трисекундна». Канцлер Туре Ойзеле загинув разом з екіпажем флагманського крейсера «Сіоран Великий» після руйнування моторного відсіку крейсера променем Ф-мазера. Його дружина покінчила життя самогубством.
    Син канцлера віце-адмірал Іріте Ойзеле із залишками прихильників клану Харре сховався на віддаленій планеті Сельва (ЗКВ106:2). В її важкодоступних районах вигнанці перебували більше тридцяти років. Сім'я Ойзеле зазнала втрат, сестри Іріте та їхні сім'ї померли від ураження спорами сельвійських паразитів. Його старший син Юл загинув у сутичці вигнанців зі зграєю хижих рептилій. На Сельві народився Шактірі, другий син опального віце-адмірала. Його матір'ю була піфійка Кавата (або Ківа), наложниця, яка з власної волі погодилася розділити з Іріте вигнання. Під час протистояння між домами Тізе і Оурбені вигнанці підтримали партію Тізе. Після їхньої перемоги імператор Сіоран Шостий з Дому Тізе призначив 90-річного Іріте командувачем Першого флоту і Секретарем Імперської Ради. А у 364 році, після загибелі узурпатора Фалада Алті, великий адмірал лорд Іріте Ойзеле звів на престол Імперії свого сина під тронним іменем Туре Шактірі Першого. Іріте помер у віці ста одинадцяти років, але його синові не судилося дожити до поважного віку. Його отруїли 391 року, коли йому було лише п'ятдесят шість років. У його смерті звинуватили старших наложниць — піфійок Астері і Ніобе.
    Новий імператор — Туре Шактірі Другий (народився у 357 році на Альфі Альфі, мати — леді Аша з Дому Фескле) відсторонив від імперського двору всіх Знаючих і обмежив самоврядування Піфії. Він переніс свою резиденцію з Альфи Альфи на Землю, а Місяць зробив основною базою Першого флоту. В страшну годину Війни з ящерами молодий імператор показав себе енергійним організатором і покровителем вчених-зброярів. Після війни монарх очолив сенатську партію «імперських прогресистів», яка опиралася на вчення школи соціоніки доктора Айзлова. Прогресисти у 401 році розпочали глибокі реформи імперського управління і добилися права отримання громадянства для нащадків змішаних шлюбів між людьми і клонами — так званих «напівкровок», котрі у Старій Імперії вважалися неповноцінними створіннями і перебували поза правовою системою (а в деяких малих світах без зайвих сентиментів їх використовували в якості рабів).
    За правління Туре Шактірі Другого розпочався розквіт Університетів. Їм імператор дарував цілковиту автономію і право патентування власних розробок. Більше двадцяти малих колоній (з населенням менше 100 тисяч громадян першої категорії) отримали статус «світів» з правами обмеженого самоврядування. Сенат розширився більше ніж удвічі — з 58 до 130 членів, компанії-виробники Периферії отримали значні податкові пільги. До Імперської Ради і Сенату увійшли представники нових світів, президенти корпорацій і видатні вчені. Така послідовна і помірна центристська політика викликала протистояння «правих» консерваторів і «лівих» прихильників федерального «різноманіття світів». Туре Шактірі Другий змушений був видалити із вищих ешелонів влади як найрадикальніших консерваторів з аристократичних кланів Харре й Клартів, так і харизматичного лідера крайніх федерал-популістів адмірала Теслена.
    
    25
    Рудник «Скелястий» у Каманійських горах,
    планета Кідронія (4КВ67:3),
    зіркова система Абелари.
    15 семпрарія 416 року Ери Відновлення
    
    Мангус здавався наляканим. Він підозріло дивився на сестру Налгате:
    — Зара сказала мені, що ми будемо розмовляти з вами віч-на-віч.
    — Ця жінка, док, моя надійна помічниця, — запевнив його аґент «Ягд». — Від неї у мене немає жодних таємниць.
    — Вона схожа на…
    — Несуттєво, на кого вона схожа. Давайте перейдемо до справи, док.
    — Чого ви від мене хочете?
    — У вас недавно з'явилася нова пацієнтка.
    — …?
    — Жінка, яку знайшли клони.
    — Мені заборонили надавати стороннім інформацію про неї.
    — Хто заборонив?
    — Офіцер Джи Тау.
    — Як його звати?
    — Делла Варда. Він полковник і барон, небіж лорда-канцлера Мадина.
    — Я знаю. Вас так злякали всі ці титули?
    — Я маленька людина, простий громадянин. Прошу мене зрозуміти. Мене зітруть на порох, якщо я не виконуватиму їхніх наказів.
    — Зрозуміло, — «Ягд» зітхнув і спрямував на Мангуса трубку з темного металу. Доктор зробив судомний рух, наче намагався затулитися від трубки рукою. Він хитнувся, очі його закотилися, ноги роз'їхались. Якби Знаюча не підтримала його за плечі, Мангус упав би.
    — Він зможе йти? — поцікавилася Налгате.
    — Зможе. Ми, Преподобна сестро, зараз введемо докторові зграйку корисних нанороботів, і йому відразу стане легше, — аґент зробив Мангусу ін'єкцію в шию. — Ось так… До речі, це для його ж безпеки. Коли розпочнеться розслідування, він зможе сказати дізнавачам, що був під абсолютним зовнішнім контролем. І не піде на каторгу. Відбудеться тим, що в нього відберуть ліцензію.
    — Він чує нас?
    — Чує, але не розуміє. Аналітичні центри мозку разом із імплантатами «Е» і «Т» пригнічені. Цей засіб використовується поліцією і Джи Тау. У них також є такі машинки, — «Ягд» помахав трубкою.
    — Усім громадянам імперії встановлюють імплантати для зовнішнього контролю?
    — Усім, окрім природжених землян і правлячих груп у колоніях.
    — Це умова отримання громадянства?
    — Їх встановлюють не лише громадянам. Клонам і хижакам у зоопарках їх також імплантують.
    — А Джи Тау?
    — Ні. Їм і військовим не встановлюють таких імплантатів. Військових і Джи Тау, якщо вони заважатимуть, необхідно буде вбити. Шкода, що наш доктор такий наляканий. Ми так нічого і не з'ясували. У медичній лабораторії ми можемо наштовхнутись на неприємні сюрпризи.
    Налгате провела рукою перед очима Мангуса. Ніякої реакції. Доктор дивився поперед себе безтямним поглядом. Але його тілесна обм'яклість минула.
    — Зомбі?
    — Можна й так сказати. Перший крок ми зробили. Тепер у нас є його картка-«всюдихід» і, якщо там стоять сканери сітківки, то він сам нам також знадобиться. Ми підемо просто до технічного шлюзу купола. Найближчого до лабораторії. На моєму навігаторі він позначений як «вхід 7–5».
    — Але ж шлюз пропустить лише доктора, а потім знову закриється.
    — Головне, що ця картка або його сітківка відкриють шлюз. Потім ми увімкнемо ваші пригнічувачі й проскочимо за доктором. Автоматика не підніме тривоги, а лише зафіксує збій лічильника. Поки вони там будуть розбиратися, ми свою справу зробимо.
    — Ти рішуча людина.
    — Я Обраний, сестро. А тепер поклич Гумма. Де там вештається цей дикий синочок Велудумана?
    
    26
    Готельний блок Резиденції Джи Тау,
    головний купол Центрального поселення,
    планета Кідронія (4КВ67:3) системи Абелари.
    15 семпрарія 416 року Ери Відновлення
    
    — У всіх арпікранців така здорова шкіра? — запитала Тама, коли вони з Вольском наситилися одне одним.
    — У тебе також класна шкіра.
    — Авжеж, солоденький, у мене ідеальна шкіра. Пружна, чиста, — дівчина перекинулась на спину, щоб іще раз помилуватися своїм зображенням у дзеркалі, яке прикріпили над ліжком. — Зате у корінних землян і авреліанців шкіра погана, пориста. Багато плям, прищів і кондилом. Серед тих, котрі живуть під відкритим небом, лютують алергії і хвороби шкіри. Навіть нові дерманатальні технології не допомагають. А кількість психотиків там просто зашкалює. Кожний десятий авреліанець не отримує громадянства через психічні відхилення. З часу, коли прийняли Генетичні закони[45], у землян розвинулася погана спадковість. І вправних коханців там небагато.
    — Ти колекціонуєш коханців з різних планет?
    — Цу!
    — Я пожартував.
    — Поганий жарт. Цука-цука, — Тама чмокнула археолога. Він сприйняв цей поцілунок як знак примирення. — Просто я жила на Землі… Ти коли-небудь кохався під відкритим небом, на лісовій галявині?
    — Я бачив відкрите небо тільки на екрані.
    — Ти ніколи не був на Землі?
    — На Аврелії теж не був.
    — Бідний-бідний Алексе, — знов чмокнула його Тама. — Все життя під куполами.
    — На Арпікрані великі міста, просторі. З хорошою атмосферою. Парки займають десятки гектарів.
    — Але це все одно куполи. Накривка над головами… Відкрите небо — це ж зовсім інше. Зовсім-зовсім інше. Злітай на Землю і зрозумієш. Спочатку тобі буде страшно. Але це нормально, у всіх периферійних спочатку проявляються запаморочення на відкритому просторі й солярофобія[46]…
    — Ніколи не вживай у моїй присутності слово «периферія». Ми не любимо цього слова.
    — Табу?
    — Це ж найзліше земне опускання для колоністів. Тільки земні сноби кажуть про інші світи: «Периферія». Тільки в земних новинах використовують це расистське слово.
    — Вибач. Ось Марков також колоніст, але його це слово не дратує.
    — Дратує-дратує, не сумнівайся. Просто він прикидається. Старий хитрий пацюк.
    — А мені здається, що він відвертіший за тебе.
    — Хто? Марков?
    Вольск щиро розсміявся. Його просто розпирало від сміху. «Відвертий Марков» — це ж новий крутий прикол. Приблизно, як «пухнастий домашній ґирг».
    — Чому смієшся?
    — Для Маркова, мала, ми всі підозрювані. Він дивиться на тебе чи на мене, а сам в голові прораховує: «Чий ти шпигун або шпигунка? Коли тебе завербували ґ'орміти? За скільки продалася ворогам ця суперкрасуня з оксамитово-шоколадною шкіркою?»
    — Я суперкрасуня?
    — А ти ніби сама не знаєш. Ти — тератронна бомба у світі сексу.
    — Знаю. Я офіґенна бомба. Бабах! І всі на колінах.
    — І я про це, мала. Таких природних красунь, як ти, взагалі не існує. Такі бомби не передбачені природою. Ти — спеціальний розвідувальний секс-клон. Тебе спроектували ящери для того, щоб ти звабила Маркова і вивідала всі таємниці поліції. Наприклад, скільки на Тіронії діючих сутенерів. Адже це страшна імперська таємниця. І детектив просік твою шпигунську сутність. До речі, я завважив: чим більше він підозрює людину, тим люб'язніший із нею. А у твоїй присутності він стає солодким, немов концентрований сироп. Навіть на «периферію» не реагує. Тобі хана, ґ'ормітська шпигунко!
    — Цу! Не тринди. Сам ти ґ'ормітський шпигун… Моя мати, аби ти знав, була ексклюзивною копією знаменитої альфійської акторки і співачки Акуми, а батько — есквайр, капітан великого пасажирського лайнера. Я його законна дочка з правом спадкування.
    — Якого такого лайнера?
    — Перевіряєш?
    — Авжеж. Я дуже пильний громадянин великої Імперії.
    — Ти — арпікранський підкупольний тарган… Маленьке нахабне тарганисько, яке живе у великій бляшаній банці й думає, що це кайф. Ось ти хто, — її спритні пальці почали пестити тіло Вольска.
    — То якого лайнера?
    — «Максвела».
    — Його прізвище також Шайнар?
    — Так. Капітан Рама Шайнар.
    — Я перевірю, Тама-донька-Рами.
    — Перевіряй, — пальці Тами зупинили свій похід Вольсковим животом.
    — Я зіпсував тобі настрій?
    — Ні.
    — У тебе сумні очі, Тамо.
    — Ті записи… Вони постійно виринають у пам'яті.
    — З Волт-Армстріджа?
    — Так. Я колись давно читала про інопланетних чудовиськ. Стародавній автор описував ксеноморфів з кислотою замість крові[47].
    — Я пам'ятаю. Це із якогось серіалу.
    — Я думаю, що кіборґи-термінатори знищили б тих вигаданих монстрів за двадцять хвилин. Жодна кислота їм би не допомогла. А справжні монстри перемогли кіборґів. Якщо вони потраплять на поверхню населеної планети, їх ніхто не зупинить.
    — Якщо вірити стародавній леґенді, вони знищили расу Великих Повзучих Отців. А Повзучі були дуже могутньою цивілізацією. Ми у порівнянні з ними — діти.
    — З Повзучими було не зовсім так.
    — А як?
    — Коли я була на Піфії, мені розповідали про Повзучих.
    — Ти була на Піфії?
    — Я вивчала засоби ментального впливу в приватній школі сестри Кардане.
    — Але ж я чув, що клонам заборонено з'являтися на Піфії під страхом смерті.
    — У мене був спеціальний дозвіл.
    — Справді?
    — Справді.
    — Круто.
    — А ти як думав.
    — Ти навчилася там телепатії?
    — Щось на штиб того… Але ж ти слухай, якщо хочеш дізнатися про Повзучих. Коли з'явилися ґирги, біологічні основи спадковості Повзучих вже були підірвані. Адже вони були тристатевими симменталіками[48], і тільки одна із трьох статей їхньої раси володіла високим інтелектом і розвиненою емоційною складовою. А інші дві мали примітивний рівень свідомості. В перебігу еволюції вони залишилися напівтваринами і паразитували на досягненнях розумної статі. Лише харчувалися і брали участь в процесі розмноження. І ці примітивні створіння почали вироджуватися, позаяк наблизилася часова межа біологічного існування їхнього виду. Їхній вид до цього жив близько двохсот тисяч років. Відбулося завчасне природне вичерпання спадкової бази. Не виключено, що воно було наслідком безсенсового паразитичного способу життя.
    — Люди також зіткнулися із чимось схожим.
    — Так, але ми прискорили виродження частини людства необдуманими генетичними експериментами. Якби не Відновлення, нас, звісно, також не було б. Проте значну частину раси генетичне моделювання не зачепило. А у Повзучих настала не криза спадковості, як у нас перед Відновленням, а цілковите вичерпання життєвих сил раси. Вони після того розмножувалися лише в одному спеціальному розпліднику. У ньому багато тисячоліть, шляхом надскладної багатоетапної селекції, Повзучим вдавалося зберігати невелику життєздатну популяцію примітивних статей. А ґирги напали і знищили цей інкубатор.
    — Вони не мали резервного?
    — Ні.
    — Невже тоді цей один-єдиний розплідник не охороняли? Мудра давня раса повинна була…
    — Охороняли. Обов'язки щодо захисту розплідника були покладені ними на партнерську расу ящерів. Тут, можливо, й прихована головна таємниця загибелі Повзучих. Існує припущення, що ґирги потрапили туди не випадково, що ящери умисно інфікували розплідник, щоб прискорити згасання раси Повзучих.
    — Ящери? Але ж ящери шанували Повзучих як живих Богів. У всіх енциклопедіях про це написано.
    — Це таємниця ящерів Ґ'орми. Іноді й Богів убивають.
    — Ти сказала, що це тільки припущення.
    — Припущення, леґенда. Але і частина знань.
    — Отже, ґирги є начебто біологічною зброєю ящерів?
    — Не начебто. Це найнебезпечніша зброя ґ'ормітів. Дуже ефективна. Здатна швидко очистити будь-яку планету від усього живого. І, на відміну від тератронних бомб, ця зброя залишає самі планети цілими.
    — Тоді те, що сталося на Волт-Армстриджі, може бути останнім попередженням правителів Ґ'орми людям. Може, це у них таке пред'явлення ультиматуму?
    — Я також про це думаю.
    — Це все тобі розповіли на Піфії?
    — Так. Там зберігають знання про древні епохи Галактики.
    — Розповіси мені?
    — Можливо.
    Після такої невизначеної обіцянки вони декілька хвилин лежали мовчки. Потім Вольск доторкнувся губами до теплого плеча Тами.
    — То як там трахаються під відкритим небом? Можеш показати?
    — Можу.
    — А чого ж тоді чекаєш?
    — Хвилинку, арпікранське снобисько-тараканисько, я тобі покажу справжній земний трах. Уяви собі, що ти лежиш на м'яких зелених рослинах і…
    — Цу!
    — Не кричи. Це не я. Це тебе вкусила земна мураха. Вони завжди заважають трахатися у траві.
    — Це не мураха, це ти мене вкусила. Невже у мурах такі великі красиві білі зуби?
    — У них щелепи. Гострі-гострі. А ще на Землі є оси. Вони небезпечніші за мурах. Особливо для периф… Вибач, для тих, у кого немає імунітету. Мене одного разу вкусила оса…
    — Не відволікайся.
    
    27
    Військовий ґвинтокрил АНО-86,
    350 метрів над поверхнею води
    Південної затоки Океану Нелі,
    планета Кідронія (4КВ67:3) системи Абелари.
    15 семпрарія 416 року Ери Відновлення
    
    — Я вже років із десять не літала ґвинтокрилами, — намісниця Унно, висока кістлява жінка з вилицюватим обличчям, подивилася в ілюмінатор. — У цих машинах є азартна своєрідність. Але якщо нас зіб'ють партизани, ми потрапимо на сніданок до підводних монстрів.
    — Район безпечний, — запевнив Атлопатек. — Нас прикривають кіборґи супроводу, на березі розгорнуті мобільні групи «командос». А ґвинтокрил мені порадили наші техніки. На ґвинтокрилі, виявляється, легше обладнати «червону зону». У мисливському таборі розмовляти буде складніше.
    — А про що розмовляти? Ви ж уже сказали нам, Джилі, що у вас усе готово.
    — Я б хотів попередити вас, зокрема, щодо нових аґентів Ґрідаса, герцогине.
    — Ви геть збожеволіли з тими титулами, Джилі, — насупилась намісниця. — Я стану герцогинею Корвін-Кларт лише після смерті матері. А старенька, я сподіваюся, ще протягне років зо двадцять… Аґенти Ґрідаса! Нехай делла Варда вирішує ці проблеми, мені це не цікаво. Ви краще б познайомили мене зі своєю чарівною супутницею, адмірале. Хто ти, дитинко?
    — Камер-корнет Фатіма Ферфакс, мем! — відрапортувала юна білявка, котра сиділа поряд із Джиліном.
    — Ферфакс? То ти сестра тої білявої Тени, — здогадався сенатор Рехинальдер. Він щойно відірвав погляд від величної панорами фіолетового океану. Наче велетенський апельсин, у сіро-зеленому тумані над горизонтом висів диск Абелари.
    — Так точно! Молодша сестра.
    — Як мило вона викрикує «так точно». У вас чудовий смак, Джилі, — посміхнулася Ліда Унно.
    — Як тобі не соромно тримати дівчинку в камер-корнетах? — підіграв намісниці сенатор. — Невже вона в тебе ще не заслужила нашивок фреґат-лейтенанта?
    Фатіма зашарілася.
    — Скоро отримає, — запевнив адмірал. — Діти судді Ферфакса — гордість Другого флоту. Тена виграла п'ятиборство на останніх Ноланських іграх. Серед народжених, зрозуміло.
    — А чому на Нолі не проводять змішаних суперфіналів? — поцікавився сенатор. — Хіба ваші люди не здатні битися з клонами?
    — Не здатні, — намісниця з виглядом колекціонера спостерігала, як рожевіють щічки юної адміральської подруги. — Клони завжди перемагають людей. Завжди. Це цілком доконаний факт. Вони сильніші й цілеспрямованіші.
    — Тена ніколи б не билася з клоном, мем. Це ж паскудство, — заявила Фатіма і злякалася, що насмілилась втрутитися до розмови правителів. Тепер навіть вушка в камер-корнета стали пурпуровими. Джилін насупився.
    — Твоя сестра, дівчинко, дуже здібна, — сказала Унно, ніби не помітивши порушення субординації, — і дуже сильна. Але у двобої з клонкою-бійцем вона не протримається й хвилини.
    — Спірне твердження, — не погодився Рехинальдер.
    — Можна перевірити.
    — Давайте.
    — Якщо наш люб'язний господар не проти, — намісниця глянула на Атлопатека, ніби пропонуючи прийняти виклик, — ми влаштуємо у мисливському таборі невеличку забаву. Бій на п'ять раундів з короткими лезами. Я виставляю на арену свою клонку, а сенатор проти неї старшу Ферфакс. Ставлю на клонку двісті тисяч.
    — Приймаю, — кивнув Рехинальдер. — Двісті тисяч на доньку судді.
    — Це можна організувати, — погодився правитель Кідронії. — Допоки мої плавці виманюватимуть великого мечоносця, ми спостерігатимемо за боєм. Я також ставлю на Тену. Сто тисяч.
    — Я піднімаю ставку, — прийняла виклик Унно. — Триста. Ви, наскільки я розумію, ще не бачили справжніх бойових клонів.
    — Щодо клонів, — сенатор знову глянув на обідню Абелару. — Кажуть, що на Кідронії з'явилися проповідники культу Велудумана. Це правда, Джиліне?
    — Чутки, сенаторе, це лише чутки. Ми викорінюємо шкідливі вірування в зародку. Демонтуємо клонів за самою лише підозрою у сповідуванні тих заборонених вчень.
    — А чому ви вважаєте цей культ шкідливим? На мою думку, релігії клонів є неминучим побічним продуктом їхнього виховання. Адже ми закладаємо в них поняття покірності і підпорядкування.
    — Проповідники Велудумана називають нашу Імперію «породженням темряви», — замість правителя відповіла намісниця. — У мене є копії їхніх священних текстів. Можу й вам надіслати, якщо цікаво. Дуже своєрідні писання. Я вже наказала демонтувати шість сотень клонів на рудниках Ноли і тридцять серед обслуговуючого персоналу, та все ж прихованих прихильників Велудумана у нас стає все більше. Навіть серед напівкровок знаходять проповідників. Я впевнена, що й на Кідронії ця мерзота також розквітає. У вас під носом, Джилі.
    — Я посилю контроль, — пообіцяв Атлопатек.
    — Так, адмірале, будьте добрі, посильте. Такі підпільні культи завжди закінчувалися кривавими бунтами. Пригадайте події на Тіронії. Там спочатку в клонів з'явився такий благий месія, складав молитви, проповідував смирення… Пам'ятаєте? А закінчилося все тим, що заводські клони вирізали всіх природнонароджених у п'яти поселеннях.
    — Самобутні релігії клонів — дуже цікава тема для досліджень, — завважив сенатор. — В Арпікранському Університеті нею займається такий собі доктор Панкет. Дуже розумна людина, скажу я вам. Небуденний філософ. Він підрахував, що за останні двісті років виникло одинадцять таких релігій. Три із них все ще сповідуються клонами сучасних серій. Зокрема й та, про яку ми щойно згадували. Віра у бога Велудумана.
    — А ви впевнені, що всі ці псевдорелігії направду самобутні? — рухливе обличчя намісниці виразило недовіру. — Аналітики Джи Тау доповідали мені, що культ Велудумана інспірували Знаючі. Я, між іншим, цим аналітикам довіряю. Все це інтриги капосних піфійських сестричок. Вони як можуть і чим можуть мстять Дому Ойзеле. Вони знають, що зможуть відновити автономію своєї священної Магонії тільки після падіння теперішньої династії.
    — Першого Туре вбила Знаюча, — заявив Атлопатек.
    — Не факт, зовсім не факт, — не погодився сенатор. — Я був тоді помічником секретаря сенатської комісії, яка розслідувала вбивство імператора. У нас було декілька рівноправних версій. Над кожною працювала окрема слідча група. Але Шелтон перевів усі стрілки на піфійок. Ігі завжди мав на них зуб…
    — Ще б пак, — посміхнулася Унно.
    — Так ось, — продовжив Рехинальдер, — серед клонських релігій є, наприклад, віра у Білу Богиню. Дуже цікавий забобон. Біла Богиня закликає своїх прибічників брати від життя максимум насолод. Навіть спати не рекомендується. Сон у цій релігії — марна трата часу, подарованого всім живим створінням для насолоди. Серед моїх наложниць-клонок була справжня жриця Білої Богині. Вона розповідала мені, що її посвятили в жриці ще на стадії виховання, коли вчителі СКУВ-школи[49] відкрили в неї надзвичайні сексуальні таланти. Їй тоді було років дванадцять. Все тіло у неї було вкрите тату. З голови до п'ят, кожний квадратний сантиметр. Вся історія богів була зображена на її тілі. Зі всіма деталями. І кожна мініатюра супроводжувалася кольоровим тайнописом. Ці тату їй наносили ритуально, протягом багатьох місяців, уявляєте? Після демонтажу цієї клонки я зберіг її шкіру у своїй колекції. Консервацію здійснили на Аврелії місцеві таксидермісти[50]. Вони створили пластикову копію тіла жриці й натягнули на неї шкіру. Стоїть у моєму кабінеті як жива. Унікальний розпис, тонка графіка і дуже впевнені лінії. Їх наколював, без жодного сумніву, великий майстер тату. Університет за цю шкіру пропонував мені півтора мільйони… Ця жриця, скажу я вам, справді вміла насолоджуватися життям. Деяким природнонародженим варто було б у неї повчитися.
    — Ви, сенаторе, завжди були політичним клонофілом.
    — Не заперечую, Унно. Ви це абсолютно точно визначили: «політичним». Саме так. У чотириста другому році я голосував за надання громадянства напівкровкам і не соромлюся цього. Вважаю, що мав тоді рацію.
    — Ймовірно, серед ваших наложниць у ті часи були напівкровки з гарною шкірою, які вміли насолоджуватися життям.
    — Джерело вашої уїдливості, Лідо, мені відоме. Я пам'ятаю, що ваш покійний батько тоді голосував проти. І дуже емоційно виступив щодо мотивів голосування. Я б сказав навіть більше: іншого такого емоційного і сильного виступу з питань корекції Генетичних законів я не пам'ятаю. А я в Сенаті вже більш як півстоліття.
    — А ви хотіли, щоби мій батько проголосував за ці ваші довбані «корекції»? Щоб він спокійно спостерігав, як вискочка Теслен і хитрохвості земні прогресисти відспівують і ховають фундаментальні цінності Відновлення? Він не вмів поступатися принципами, — в голосі намісниці з'явився метал. — Надавати громадянство генетичним виродкам? Підносити біороботів до одного рівня з народженими? Знову ставати на шлях виродження і погибелі? Ні, сенаторе, мій батько був принциповою людиною. Мій батько, якщо ви ще пам'ятаєте, сенаторе, був вісімнадцятим спадковим герцогом Корвін-Клартом. Він був втіленням честі імперської аристократії, арбітром у всіх конфліктах високородних. Йому було соромно за сучасників… Ну а ви, звісно ж, можете взагалі не соромитися.
    — Навіщо ви так, Лідо? Я ж не ставлю під сумніви ані родовитості, ані порядності вашого покійного батька. Але я впевнений, що іноді корисно йти на поступки новим віянням. На невеличкі нешкідливі поступки. Для того, щоб не допустити стихійних сплесків плебейської активності. Поступки помножують число союзників, розширюють базу політичної підтримки. Це, лордесо, не я придумав. Це стародавні аксіоми політики. І зараз, до речі, більшість громадян-напівкровок на нашому боці, а не в таборі імператора. Моя політика вже принесла добрі наслідки.
    — Щось я сумніваюся, що більшість. Хіба ви їх опитували, проводили серед них референдум?
    — Не проводив, але знаю. І також не маю сумніву, що добра половина периферійної аристократії тепер не з нами, а на боці Ойзеле. Цьому служить прикладом випадок з Ґвен Вей.
    — Ці барони Веї — марсіанський клан контрабандистів і наркоторговців, — скривився, немов від кислого, Атлопатек. — Марсіанська кров завжди була зіпсованою. Вони на Марсі сотні років жили у перенаселених задушливих куполах, хворіли, божеволіли, народжували мутантів. А від часів Явіса і Асміра, коли марсіанським баронам прищемили хвости і змусили породичатися з безпородними армійськими вискочками, там взагалі усе зійшло на пси. Тому і на Марсі, й на Арпікрані ніколи не було порядку. І не буде. Там жоден з урядів не тримався більше трьох років. А в Раді колонії вони безперервно гризуться століттями. Там звіринець, а не Рада. Навіть до бійок доходить, до найсправжнісінької різанини. А все через те, що такі от Веї сідали жерти синтетику за один стіл із немитими дітьми техніків.
    — А коли ця Вей прилетить до мисливського табору? — поцікавилась Унно.
    — Після нас, разом із командуючим і Теною.
    — Тобто, ви її контролюєте?
    — Ми її щільно контролюємо. Ми ж знаємо, що вона досвідчена і небезпечна.
    — Так, я продивилася досьє на неї. Цікава дівка.
    — Вона шпигувала для Ґрідаса на Сельві. А на Сельві слабкі не виживають.
    — У вас уже є зразок її ДНК?
    — Аякже. Її ДНК вже нанесли на балони з газом. Коханка Маккосліба — терористка! Оце буде новина. Імперія підстрибне.
    — І вам, Джилі, не шкода зіпсувати таке полювання?
    — Усе відбудеться після того, як ми вполюємо великого мечоносця.
    — А може, не варто так відтягувати? Цим ми надаємо час Ґрідасу для підготовки контрзаходів. До сьогодні ми випереджували його хортів.
    — Усе повинно йти своєю чергою, лордесо. Тена і Міа розробили хороший план. Дуже точний план. У них усе розраховано посекундно. А людям Ґрідаса ми підкинули роботи на базі. Вони там зараз шукають бойові токсини. Обнюхують кожен контейнер. Ось нехай і далі шукають.
    
    28
    Поселення «Благословенне починання».
    Кристалічна Провінція,
    Планета Кідронія (4КВ67:3).
    15-16 семпрарія 416 року Ери Відновлення
    
    Коли вони наблизилися до медичної лабораторії, в аґента «Ягда» виникло недобре передчуття. На стіні коридору він побачив характерну деформацію. Метал там розплавився і застиг концентрованими «хвилями». Гумм також помітив оплавлення.
    — Це сліди від зброї? — запитав він.
    — Так, товсточолику, це сліди від плагану.
    — Плагану?
    — Портативної плазмової катапульти. Ти такої не бачив. Офіційно її заборонено застосовувати на населених планетах.
    — Це Джи Тау?
    — Не знаю. Плагани використовують різні спецпідрозділи. Йдемо далі.
    А далі лежали обвуглені й деформовані людські тіла. Два в обвідному коридорі та два на майданчику перед входом до лабораторії. На стінах виднілися глибокі каверни, кульові отвори і вже знайомі термічні оплавлення. Тканина на комбінезонах трупів спеклася з мертвою плоттю в обвуглену чорно-фіолетову масу. На одному із загиблих зберігся неушкоджений вивід комунікатора. Його блакитний метал потьмянів від термічного впливу.
    — Це старий док, — впізнав загиблого Гумм. — Він мав таку модну штукенцію.
    — Дідуся, звісно ж, шкода. Док, судячи з усього, потрапив під роздачу випадково. А ось ці хлопці пручалися. З пукавками проти плаганів. Так-так, — «Ягд» нащось доторкнувся кінчиком чобота до одного з тіл. Поряд із убитим лежала вогнепальна зброя.
    — А чому нікого немає? Чому немає сигналу тривоги? — Налгате розгублено роздивлялась навколо. У приймальному блоці медичної лабораторії не було ані душі. Рівно світилися білі й зелені панелі світильників, вентиляція працювала на повну потужність, намагаючись упоратися зі смородом згорілого м'яса. Від сильного потоку повітря на голові аґента ворушилося волосся.
    — Скоріш за все, системи безпеки купола вимкнули. І основні, й резервні. Тут попрацювали джентльмени з поважної контори. Нам треба забиратися звідси. Якомога швидше.
    — А що буде з сестрою?
    — Її там уже немає.
    — Потрібно перевірити, Обраний.
    — Добре, сестро. Як ти скажеш.
    Вони пройшли через коридор до відкритих дверей реанімаційного блоку. Тут освітлення не працювало. Відновлювальні капсули і ложа були порожні. З розкиданих ємностей на підлогу сочилася масляниста жовта рідина. Зі стелі звисали тороки обірваних дротів і трубок. На порозі круглої кімнати застигло те, що залишилося від кіборґа-«павука». Броньований корпус термінатора пробили, його механічні лапи застигли в незавершеному ривку. Дуло паралізатора задерлося, наче хобот слона, що сурмить, закликаючи на допомогу співродичів. Із дірки в його корпусі до вентиляційного отвору здіймалася цівка зеленуватого диму.
    — Нам пощастило, — «Ягд» показав на кіборґа. — 3 цим роботом ми би не впоралися. Наша зброя проти такого «павучка» безсильна.
    — Вони забрали сестру, — сказала Налгате.
    — Забрали. Йдемо звідси.
    Гумм підхопив доктора-зомбі, й вони розпочали відступ. Аварійною драбиною зійшли до передшлюзника. Тут було геть темно, лише жовті смуги на дверній плиті злегка випромінювали світло. У тому світінні було щось містичне. Шлюзовий відсік здавався передпокоєм таємничого підземного храму, а шафи з аварійними скафандрами — сховищами священного реманенту. Проте команді «Ягда» було не до містичних відчуттів. Після швидкої пробіжки десятками сходових маршів навіть невтомний Гумм важко дихав. Клон притулив око Мангуса до пластини сканера, аґент підняв ID-картку до рівня грудей. Проте шлюз не відкрився. Індикатор входу світився незмінним оранжевим кольором.
    — Заблокований.
    — Що це означає? — запитала Налгате.
    — Означає те, що нам повний цуц. Не встигли.
    — Але ж сигналу тривоги немає.
    — Керуючий мозок купола ще не оговтався після пригнічення. Але окремі його функції вже почали відновлюватися. Командою номер один під час ворожого проникнення є: «Заблокувати всі шлюзи». Ось цю першу команду мозок уже спрямував до блокуючої автоматики. Купол зачинено. Секунд за п'ятнадцять-двадцять увімкнеться сигнал загальної тривоги. А після того оживуть усі спостережні системи, і нам кінець.
    — П'ятнадцять секунд, — приречено зітхнула Налгате.
    — Слухай, шахтарю, — звернувся аґент до Гумма. — Ти, здається, казав, що тормаги прорилися під купол. Отже, він стоїть на відкритому ґрунті, ізоляції немає. Нам потрібно зійти на ґрунтовий рівень.
    — Там відстійники і реґенеруючі фільтри.
    — Ну?
    — Там небезпечно. Клони ходили, не повертались.
    — У куполах найпростіше заховатися біля колекторів. Туди й підемо.
    — У відстійниках також слідкують, — похитав головою Гумм.
    — Там не така щільна сітка контролю. Іншого виходу немає. Показуй.
    Гумм вказав під драбину. Там аґент побачив заґратований люк. Коли клон зірвав решітку, пролунав сигнал тривоги. Далеке виття прокотилося металевим лабіринтом, потім завило у передшлюзнику. Команда «Ягда» пірнула в люк.
    До підошви купола вів вузький похилий прохід, схожий на кишку велетенського металічного звіра. За ним розташовувалися багатоповерхові ґратчасті конструкції, протягнуті вздовж товстих колекторних труб. Усередині тих труб щось чавкало і переливалося. Чим далі просувалася команда, тим сильнішими ставали звуки. Згодом, за поворотом труби, аґент побачив вантажний підйомник. Викликати кліть він побоявся. Команда почала спускатися на нижні поверхи підкупольного світу вузькими сходинками, що звивалися навколо підйомної шахти. У цьому сегменті купола дихалося важко. Вентиляційні системи поселення «Благословенне починання» не нагнітали сюди повітря. Як наслідок, тутешня атмосфера формувалася винятково з випадкових потоків, які по дорозі всмоктували в себе смердючі випаровування відстійників і масляний угар градирень.
    — Тут погане повітря, — сказала Налгате.
    — А чому воно має тут бути добрим? — аґент посвітив ліхтариком у вузький прохід між слизькими, вкритими парою боками колекторних цистерн. Йому здалося, що якась прудка тварюка шмигнула з проходу під черево китоподібного резервуару.
    — Тут щурі.
    — Або тормаги, — припустив Гумм.
    — Я відчуваю хвилі озлощення, — повідомила Налгате.
    — Це люди?
    — Ні, Обраний, це хижі тварини. Вони голодні й хочуть нашого м'яса.
    — Хотіти не заборонено.
    — Тормаги нападають зграями, — нагадав клон.
    — Відіб'ємося. На Сельві я відбивався від мутантів, страшніших від ваших тормагів. Краще подивися, чи немає тут раптом відеокамер.
    — Відеокамери можуть бути дуже маленькими. Побачити важко.
    — Тоді спускаємося додолу.
    — Роботи нас і там схоплять.
    — Помолися до свого Велудумана. Час йому згадати про своїх дітей.
    — Держатель Склепіння знає про нас.
    — Тоді вперед, товсточолий, до ґрунту ще три рівні.
    — Звідки знаєш?
    — Он на тій колоні викарбувано число «4».
    — Окатий ти, напівкровко.
    — Сліпий Обраний — не Обраний.
    Вони й далі просувалися надрами купольного підніжжя. Це була найстаріша частина поселення. Більшість механізмів тут уже давно вийшли з ладу. Струмочки брудної води стікали боками заіржавілих резервуарів, з дірок у трубах силового контуру зі свистом виривалися фонтанчики пари. Насичене випарами повітря скоботало горло, в роті з'явився неприємний металевий присмак. Несподівано Нелгате схопила «Ягда» за лікоть:
    — Нас оточують.
    — Погоня?
    — Тварини.
    — Тоді займемо кругову оборону. Гумме, посади Мангуса на трубу і стань он там, біля цистерни. Я буду стояти тут, а сестра — біля Мангуса. Нехай спробують нас дістати.
    — Я погано стріляю, — зізнався клон.
    — Тоді візьми в праву руку різак, а в ліву пістолет. І ввімкни ліхтарика, ці тварини мали б боятися світла.
    Вони не встигли зайняти визначені аґентом позиції. Зі всіх боків на команду «Ягда» накинулися чорні тварини. Розміром як кішки, швидкі й численні, вони знищили б людей, якби аґент не увімкнув розпилювач.
    Хмарка захисного репелента огорнула команду. Тварин відкинуло назад у темряву. Слідом полетіли кулі.
    — Не виходь за межі захищеної зони, — попередив «Ягд» Гумма, коли клон у розпалі бою кинувся за хижаками, які відступали. Але його попередження виявилося запізнілим. Щойно Гумм вийшов з хмарки, як півдюжини потвор кинулося на нього. Клон махнув різаком і розрубав на шматки кількох хижаків. Однак ті, що залишилися, вчепилися за його ноги і повисли на лівій руці.
    «Ягд» схопив Гумма за пояс і ривком відтягнув його під захист репелента. Потвори розімкнули щелепи і з жалісним писком попадали на підлогу.
    — Не прокусили?
    — Начебто ні, — ошелешений Гумм оглянув комбінезон. Анізотропний кремній покриття витримав атаку. Щелепи потвор не залишили жодної подряпини на комбінезоні.
    — Це не тормаги, — визначив клон, придивляючись до мертвих хижаків. — Це великі щуриська.
    — Щурі-мутанти, — погодився аґент. — Вони живуть поряд з людьми на всіх населених планетах. Дуже життєстійкий вид. На Тіронії вони більші втричі. Цілі тобі чудовиська.
    — Ця речовина відлякує лише щурів? — запитала Налгате. Вона гладила по голові Мангуса, котрий видавав безглузді звуки і тремтів.
    — Усіх відомих науці земних тварин та їхніх мутованих різновидів. Проте на ксеноморфів цей репелент не діє.
    — Але ж люди також земні створіння.
    — Ймовірно, що розробники репеленту це врахували.
    — А як ти знав, що хижаки — не ксеноморфи?
    — У куполі киснева атмосфера. Для всіх інопланетних чудовиськ, окрім сельвійських, кисень є смертельною отрутою. Ксеноморфи не живуть у людських поселеннях. Лише земні мутанти.
    — Вони не пустять нас далі.
    — А ми їх і запитувати не будемо. Ще дві-три невдалі атаки, і щурі залишать нас у спокої. У них немає тої лютої цілеспрямованості, як, до прикладу, в хижих сельвійських змій. Ось ті б'ються до останнього. Сам бачив… Однак, леді й джентльмени, нам час рушати далі. Ось-ось Джи Тау розпочнуть полювання. Якщо вже не розпочали.
    
    29
    Резиденція Джи Тау,
    Центральне поселення,
    планета Кідронія (4КВ67:3).
    16 семпрарія 416 року Ери Відновлення
    
    Вольск прокинувся, його розбудив виклик від внутрішнього комунікатора. Голос радника-представника проліз до його голови:
    «Увага! Загальний збір. Спеціалістам зібратися у «червоній зоні» за сім хвилин. Не забудьте свої інструменти і устаткування».
    Коли археолог увійшов до знайомої кімнати, там, окрім радника, вже були Марков, Тама Шайнар і сержант Чандрасекар.
    — Панове спеціалісти, — з незвичним металом у голосі звернувся до всіх присутніх Вангель Гело. — Верховний координатор наказав вам негайно розпочати інспекцію так званого об'єкта «чорна скринька» колонії Кідронія на предмет виявлення даних із загиблого «Уриїлу». Вирушаєте до об'єкту за десять хвилин. З вами йде група супроводу під командуванням капітана Некіча. Замість леді Ґвен, яка задіяна на полюванні, наукову групу очолить лейтенант Шайнар. Зараз вам роздадуть зброю і спорядження.
    — То ми отримали санкцію? — запитав Марков.
    — Так, отримали. Проте не санкцію намісниці. Наказ лорда Ґрідаса санкціонував сам імператор. Будь-хто, хто спробує вам перешкоджати при виконанні даного наказу, буде вважатися зрадником і підлягає ліквідації. Як куратор операції, наказую всім спеціалістам виконувати розпорядження лейтенанта Шайнар. Вона на рівні зі мною і капітаном Некічем відповідає за успішне проведення цієї бойової операції.
    — Бойової операції? — перепитав археолог.
    — Так. У вашому контракті, спеціалісте Вольск, у пункті одинадцять-вісім, обумовлено, що вас на Кідронії можуть залучати для виконання військово-дослідницьких операцій Служби і що ви даним пунктом інформуєтеся щодо допустимого підвищеного ступеню небезпеки при їхньому здійсненні.
    — Але річ не йшла…
    — Ви переходите у підпорядкування лейтенанта Шайнар, — перервав його радник. — Прошу всіх отримати особисту зброю.
    Чандрасекар розклав на столі ручну зброю: вогнепальні та променеві пістолети, а також апарати невідомого для Вольска призначення.
    — А щось солідніше? — Марков скептично глянув на запропоновану зброю.
    — У групи супроводу є плагани, гранатомети і кінетичні атакери, — пояснив сержант. — Стандартний штурмовий комплект бійців кризових груп. Крім того, з вами підуть бойові роботи. Членам наукової групи дозволена тільки особиста ручна зброя для самооборони.
    — Я беру ось цей «вотан», — тіронієць приміряв до руки кульовий пістолет переконливих розмірів.
    — Ось вам дві додаткових обойми, — сержант вручив детективу боєкомплект. — А ви, спеціалісте Вольск?
    — Хай буде ось цей, — археолог взяв зі столу блискучий променевик.
    — Променевий пістолет «трамполіс». Цей вам саме підійде, — схвалив його вибір Чандрасекар. — Кульові пістолети мають відчутну віддачу. Без звички можна й упустити. А променеві і легші, й простіші. Наводиш на ціль, натискаєш на сенсор — і все. До «трамполіса» додаткового боєкомплекту не потрібно. Батареї вистачить на десять проникаючих пострілів.
    — Мало буде, — буркнув Марков.
    — Для самооборони? — здивувався сержант. — Наші спеціалісти з моделювання бою вважають, що самооборона належить до категорії боїв короткої тривалості.
    — А якщо нас заженуть у кут і доведеться відстрілюватися?
    — Тоді, детективе, ручна зброя вам не допоможе. А якщо чесно, то вона вам не допоможе в будь-якому випадку.
    — Сержанте! — зупинив відвертості Чандрасекара радник.
    — Так, сер!
    — Ви б краще показали спеціалісту Вольску, як надягати кобуру. І проінструктуйте його щодо використання променевика… Ні, Вольск, зараз одягати кобуру не потрібно. Одягнете її на комбінезон. Зверху.
    — Ми виходимо на поверхню? — поцікавився тіронієць.
    — Так.
    Тама обрала для себе зброю невідомого археологу виду. З короткою здвоєною люфою. До кімнати принесли захисні комбінезони ультрачорного кольору. Їх конструкція значно відрізнялася від цивільних моделей, і сержанту довелося допомагати Вольску й Маркову. Лейтенант Шайнар одягла ультрачорну «шкіру» за лічені хвилини. Археолог замилувався її рухами — відточеними, швидкими і, одночасно, сповненими природної ґрації. В комбінезоні вона видалася Вольску втіленням богині ночі — гнучким згущенням непроглядної пітьми.
    Останніми вони одягли шоломи. Чандрасекар перевірив дані на моніторах комбінезонів, індикатори кріплення зброї і системи зв'язку. Після того лейтенант провела наукову групу до нижнього шлюзу.
    Вчотирьох вони вийшли на зовнішню поверхню купола Центрального поселення. Навіть скрізь термостатичну підкладку відчувався нічний холод Кідронії. Вітер гудів у ґратчастих конструкціях метеостанції. Над щербатим південним краєм гірської долини піднімався зеленкуватий світанковий конус. До сходу рудої зірки залишалося не більше тридцяти хвилин. Неподалік від шлюзу, на посадковій платформі, стояв маленький десантний дискоїд — «літаюча тарілка». Апарат був у польотній готовності — тонка окрайка тарілки швидко оберталася, веселково виблискуючись в променях прожекторів. Периметр люка позначила блакитна мерехтлива рамка.
    Як тільки група Шайнар увійшла до десантного відділення, пілот збільшив тягу торсіонного двигуна. Стіни машини завібрували. Не знімаючи шолома, лейтенант пройшла до командного відсіку, а Вольск із Марковим зайняли протиперевантажні ніші поряд з рядовими бійцями групи супроводження. Протитравматичні затискувачі притиснули їх до подушок амортизаторів, твердо зафіксували шоломи і титанові браслети на зап'ястях та щиколотках. Військові дискоїди не належали до класу комфортних засобів пересування. Під час польоту допускалася тимчасове перевантаження до трьох з половиною g.
    Археолог почув, що до його комунікатора хтось конектиться.
    — Це ти, Рене?
    — Я, Алексе, я… — в голові археолога щось хижо засичало.
    — От зараза… Бісова вібрація.
    — Як тобі посилання на пункт контракту?
    — Ми ж підписали всі ці бісові пункти. Про що тепер балакати?
    — Але мене не попереджали про бойові операції.
    — Ми громадяни Імперії першої категорії, повинні бути готові в будь-який час виконати свій патріотичний обов'язок. Тобі цього в школі не пояснювали? Адже у вас, на Арпікрані, курс «Основи патріотизму» обов'язковий, як і на Тіронії? От бачиш. Повинні — й баста. Навіть якщо вони забули нас попередити, ми все одно повинні. Але це так, пісні про головне. Я тобі хочу про інше сказати.
    — Про що саме?
    — Декілька років тому мені розповіли про одного аґента-телепата. Ніби той аґент працював на компанію «Еттлі Касмік». У них на Альфі своя служба безпеки, за можливостями, скажімо так, третя після Джи Тау і військової контррозвідки…
    — «Еттлі Касмік»? Я чув про цю компанію. Вони, здається, будують кораблі?
    — Так. Цивільні лайнери і різноманітні військові корита для П'ятнадцятого і П'ятого флотів. Досить респектабельна фірма. У них велетенські заводи, орбітальні верфі, випробувальні стенди, три мільйони персоналу і таке інше. Так ось, одна прикольна деталь: цьому касміківському аґентові-телепату для того, щоб здійснити ментальне сканування місцевості, треба було обов'язково зайнятися сексом. Є секс — є сканування, нема сексу — нема сканування. Щось на зразок підзарядки або специфічної активації екстрасенсорних здібностей.
    — Навіщо ти мені все це розповідаєш?
    — Просто так. Для твого загального розвитку.
    — Ти натякаєш на…
    — Стоп. Жодних імен, безстрашний омадо.
    — І цей телепат працював на Альфі?
    — «Еттлі Касмік» — винятково альфійська компанія. Закрите акціонерне товариство. Контрольний пакет акцій належить Раді колонії Альфи Альфи, а міноритарні акціонери, у відповідності до статуту ЗАТ, зобов'язані мати альфійське громадянство. І ще маленький такий штришок для твоїх розмишлізмів, Алексе. Загиблого «Уриїла» було збудовано на військовій верфі «Еттлі Касмік». І з компанії досі не зняли обвинувачення щодо технічної недосконалості того нещасного рейдера.
    — Натяк зрозумів.
    — От і добре.
    — А чому ми ще не стартуємо?
    — Ми, Алексе, вже давно летимо. Надзвичайно м'який старт. У цього блюдечка круті пілоти.
    
    30
    Мисливський табір на березі затоки Саргоніс,
    Планета Кідронія (4КВ67:3).
    15-16 семпрарія 416 року Ери Відновлення
    
    — Ось ми з вами і познайомилися, Ґвен, — намісниця мило посміхнулася.
    — Я також рада, лордесо.
    — Можете звертатися до мене на ім'я. Ви дуже красива. Ви нагадали мені мої молоді роки, коли я була капітаном корабля. Хороші були часи.
    — Вам і тепер нічого не бракує, Лідо.
    — Припиніть, баронесо. Між вашими п'ятьма десятками і моїми сімома з хвостиком величезна відстань. Восьмий десяток — уже не криза, Ґвен, а очевидний занепад. І жодні досягнення косметології його не приховають. А у ваші роки… О, у ваші роки я була невтомною у всьому. І дуже амбіційною. Адже ви також амбіційна, чи не правда, Ґвен?
    — Я науковець. Моя професія мені подобається.
    — Так, я чула про ваші досягнення. Як зветься ота ваша жаба? «Смердючка Вей?» Кумедно… А ті ваші університетські гострослови вас так, бува, не називають?
    — Поза очі іноді називають. Галузевий гумор, Лідо. У вас, кажуть, у молодості також було цікаве прізвисько. Ймовірно, воно з'явилося внаслідок вашої невтомності.
    — Можливо, й було, я вже не пам'ятаю, — намісниця обернулася до Тени Ферфакс. Вона саме зайшла до житлового блоку.
    — Чого тобі треба? Ти вже готова?
    — Так, мем. Я не з приводу бою. Лорд Джилін хоче з вами поспілкуватися.
    — Це терміново?
    — Це невідкладно.
    — А зв'язатися через комунікатор він зі мною не може?
    — Він просить вас пройти до «червоної зони».
    — У таборі вже обладнали «червону зону»?
    — Так, мем. У третьому модулі. Він ліворуч звідси, з червоною смугою на шлюзі.
    — Добре, йду… Вибачте, Ґвен. Ми ще продовжимо з вами цю захоплюючу бесіду. Ви ж не відмовитесь приєднатися до нас під час бою?
    — Я не люблю кровопролиття.
    — Крові буде зовсім трошки. Моя клонка притисне цю блонді до бар'єру через сорок секунд.
    — Це ми ще побачимо, — пообіцяла Тена і труснула густою гривою золотого волосся. Вона не зводила з баронеси недоброго погляду.
    — Звісно, дитинко, подивимося. Бережи себе. А ви, Ґвен, приходьте. Попліткуємо про смердючих жабок.
    — І про панелі.
    — Що-що?
    — Мені казали, Лідо, що в добрі старі часи офіцери вашого рейдера дали вам прізвисько «Масажна Панель».
    — Гм… Навчилася кусатися у своїх жаб, так? Ну-ну… — намісниця жовчно посміхнулася, потім помахала пальцем у бік Тени:
    — Ти нічого не чула, блонді. Зрозуміла? Уб'ю.
    — Так точно, мем! Я нічого не чула.
    — Вірю… Не запізнюйтеся, баронесо! — вигукнула Унно вже з порога шлюзу. Її закутий у діамантову броню кіборґ-охоронець ковзнув за намісницею.
    — А ви граєтеся з вогнем, докторе Вей, — сказала Тена, коли вони з Ґвен залишилися наодинці. — Намісниця надзвичайно злопам'ятна.
    — Це ви граєтеся з вогнем, прем'єр-лейтенанте Ферфакс. Ви і весь ваш клан.
    — Погрожуєте?
    — Попереджую.
    — Навіть так, попереджуєте! Ваші люди сьогодні викрали Знаючу з «Благословенного починання». І вбили там трьох бійців полковника делла Варди. Трьох офіцерів з управління «С». Ви почали першими, а не ми. І якщо ви думаєте, що ваш Маккосліб…
    — Заткніться.
    — Не затикайте мені рота, Вей. Невдовзі пошкодуєте про це. Чи, може, ви ще не зрозуміли, що ви тут заручниця?
    — Будь ласка, залиште мене, прем'єр-лейтенанте. Це моя частина житлового модуля. Мені необхідно відпочити.
    — Добре, я піду. Відпочивайте. Поки що. Але не раджу вам, Вей, ходити табором без супроводу. Джи Тау прагнуть відомстити за своїх. А вони у нас не звикли стримуватися. Тут вам не Арпікран.
    — Я врахую вашу пораду.
    — До скорої зустрічі.
    Ґвен не відповіла. Вона часто опинялася в небезпечних ситуаціях і добре володіла собою. Вона знала: зараз через приховані пристрої на неї дивляться вороги. Хай дивляться. Вона зняла одяг і зайшла до кабінки водяного масажеру. Єдиною достойною лінією поведінки, яку вона обрала в цій ситуації, була цілковита байдужість. Наелектризовані струмені прилипли до тіла. Цікаво, чи намісниця також спостерігає за нею зараз? Дивиться, як струмені води стікають її стегнами, пласким животом, пружними м'язами тренованих ніг. Кажуть, що лордеса віддає перевагу жінкам. Якщо так, то нехай собі роздивляється, нам не шкода…
    Чи можуть змовники вбити її, баронесу Вей Великосіртську? Вбити, щоби спровокувати Ланса на передчасні дії? Навряд чи. І зовсім не через те, що вона аристократка. Вони все врахували і знають, що Ланс ніколи не піддасться на їхні провокації. Навіть через свою подругу. Вони будуть обережні. Особливо тепер, коли їм завдали випереджувального удару. Удар несподіваний, якщо врахувати те, що Атлопатек терміново зібрав змовників у поспіхом спорудженій і, відповідно, не дуже надійній «червоній зоні». Їм треба порадитися. Ще б пак! У них з-під носа вивезли тіло Знаючої, і вони розгубилися. Вони ж запевнили себе і своїх прихильників, що лише вони можуть вести ігри без правил. Гадали, що підтримка канцлера є вирішальним фактором. Вони прорахувались і тепер самі бояться. І тому вона, спадкоємиця Веїв, суворих правителів і воїнів старого Марса, пройдеться їхнім табором без супроводу. Піде подивитися на цей дивний бій. І нехай клонка-боєць покаже цій сучці Ферфакс, де зимують інопланетні жаби.
    
    Арену для бою обладнали у найбільшому з модулів. Формою ця арена нагадувала вантажну платформу населеного купола. Ґрунтовий майданчик у центрі модуля роботи розчистили, утрамбували і залили швидко твердіючим ізолятором. Вздовж периметру протягнули еластичні канати. Для задніх глядацьких рядів поставили імпровізовані трибуни. У модулі зібралося більше двохсот уболівальників. Мисливці й гості стояли у перших рядах. Спеціально для такого випадку для лордів і старших офіцерів встановили привезені з бази Гардік троноподібні стільці. Роль судді взяв на себе тертий у таких справах капітан «Сарматії». Його лиса голова впевнено виблискувала в променях ґалогенних ламп, а суддівський жезл, виготовлений з обрізка труби, скидався на скіпетр древнього соларха.
    Для роздягалень у модулі не знайшлося місця, і тому бійці розминалися на самому майданчику. В синьому кутку готувалася до бою Тена. Окрім вузького золотистого пояса з гербами суддівського клану, на ній не було жодного одягу. Глядачі могли оцінити пружне тіло білявої десантниці, її розвинуті м'язи і впевнену стійку досвідченого бійця. Старша Ферфакс була в добрій формі. Здавалося, вона випромінювала хвилі фізично відчутної небезпеки. Але в червоному кутку обертала важкою шаблею справжня бойова машина. Істота, спеціально створена для смертельно жорстоких єдиноборств, у яких ані звичайна силова ґрація людського тіла, ані краса прийомів не враховуються. Клонку-вбивцю на ім'я Бурга ноланські генетики сплели з канатоподібних м'язів і сухожилок. Глядачі перешіптувалися, що цей бойовий клон виростили з генетичної матриці викопного неандертальця. Непропорційно велика голова, потворні надбрівні валики і короткі барилисті ноги Бугри начебто підтверджували цю плітку. Коли клонка відводила руку за плече, імітуючи замах для рубаючого удару, на її спині напиналися м'язеві горби розміром як чоловічий кулак. Бурга вийшла на бій геть голою, але її голову прикрашала складна зачіска із тісно заплетених і намащених гелем косичок.
    Суддя Ферфакс і Фатіма були шоковані виглядом Бурги. Вони навіть не приховували свого занепокоєння. Суддя щось гарячково шепотів командуючому, той уважно слухав. Обличчя намісниці, навпаки, сяяло від передчуття рідкісної забави. Біля її стільця стояли дві цибаті дівчини-клонки, обличчя яких притягували чоловічі погляди, а за ними — ґламурного вигляду кіборґи-«павуки», щедро оздоблені дорогоцінним камінням. Глядачі зберігали дистанцію, не підходячи до цих небезпечних машин, готових паралізувати або вбити кожного, кого їх аналізатори вважатимуть загрозою для доньки покійного лідера сенатської опозиції.
    Поряд із намісницею, на стільці, вкритому синьою тканиною, вмостився командуючий Другим флотом. Сенатор Рехинальдер сидів на крайньому троні з величчю біблійного пророка, а Джилін час від часу перемикав свою увагу з майданчика на офіцера зв'язку. Плавцям адмірала поки що ніяк не вдавалося виманити із підводних печер великого мечоносця-контрамінатора. Правитель Кідронії нервував. Екраном його комунікатора пробігали підводні панорами затоки Саргоніс, силуети плавців і конструкції підводного приладдя. Командуючий час від часу також заглядав до свого зв'язкового пристрою. Там засвічувались і гасли колонки цифр і знаків. Для непосвячених вони нічого не означали.
    Нарешті арбітр підніс свого жезла. Глядацьке гудіння стишилося. Бійці пройшли до центру майданчика. Жезл різко опустився, і Бурга негайно здійснила блискавичну атаку. Вона не витрачала час на прелюдії і демонстрації, а просто стрибнула вперед і зі страхітливою швидкістю провела лезом справа наліво, намагаючись розпороти суперниці черево. Свиснув клинок, Тена спритно пірнула під шаблю клонки. Лезо пройшло за кілька міліметрів від її тіла. Меч Тени злетів знизу вгору, і на могутньому стегні Бурги спалахнула червона смуга.
    Глядачі закричали, схвалюючи цей сміливий маневр золотоволосої улюблениці Другого флоту. Але не встигла Тена перегрупуватися після контратаки, як клонка розвернулася й завдала у спину суперниці колючого удару. Десантниці знов пощастило: лезо Бурги лише ковзнуло лопаткою, залишаючи неглибокий поріз. Намісниця підвелася зі свого крісла й відігнула великий палець правої руки, демонструючи своє захоплення.
    Цієї миті до модулю увійшла Ґвен Вей. Ніхто не звернув уваги на появу баронеси. Усі невідривно спостерігали за тим, що відбувається на арені. Там Тена, підстрибуючи, наче пантера, з останніх сил відбивала серію широких і сильних ударів. На підлогу падали краплі крові й поту дівчат, в очах яких тепер залишилась тільки смертельна ненависть. Один із блискавичних випадів Бурги пробив захист десантниці, й на майданчик впав шматок вуха Ферфакс. Зал одностайно видихнув, а донька судді закусила від болю губу. На клонку було страшно дивитися. Її ніздрі роздулися, а губи розтягнулися, оголюючи тваринний вищир іклів на темних яснах. У хижому азарті Бурга висунула язика, пробитого сталевими кільцями.
    — Браво! — вигукнула Ґвен.
    Глядачі зі здивуванням озирнулися на її вигук. Але наступної ж миті пролунав їхній радісний крик: меч Тени пробив ліву ногу клонки. Це був неперевершений випад і точно розрахований удар. Атлетичне тіло десантниці напружилося, ґлісуючий рух підкреслив економну, відточену красу її довгих ніг. Але Бурга скористалася секундною відкритістю суперниці. Вона завдала Тені удару коліном, розвернулася з різким замахом, утробно гаркнула й відтяла природнонародженій леді голову. Зала завмерла. Відсічена голова білявки покотилася майданчиком, підмітаючи його скривавленим хвостом золотого волосся. Фонтан крові облив Бургу. Скроплена кров'ю суперниці, вона стояла над обезголовленим тілом Тени як пекельний привид. Клонка звернула обличчя до намісниці, вклонилася і твердою рукою розкраяла собі живіт. Сіро-фіолетова маса її кишок впала на мертве тіло Тени. Намісниця посміхнулася. Одну з юних красунь, що її супроводжували, знудило.
    Суддя Ферфакс зблід, Джилін застиг, і в його вирячених очах можна було побачити тупувате нерозуміння. Командуючий стиснув кулаки, а Фатіма з криком відчаю кинулася на арену.
    — Ці бійцівські клони — надзвичайно дикі створіння, — голосно заявила намісниця. — Ніколи не виконують обмежуючих наказів.
    — Хтось відповість за це, — чітко і хрипко промовив суддя. — Це було вбивство. Цій тварюці наказали вбити мою доньку.
    — Що за маячня! Будьте ж чоловіком, Ферфаксе, — осадила його Унно. — Ви ж офіцер, врешті-решт, і ваша донька була офіцером. Обов'язком воїна є померти.
    — Померти, так! У бою за Імперію, а не в сраному цирку! — закричав суддя. Він кинувся б на Унно, але «павуки» намісниці заступили йому шлях. У груди Ферфакса вперлося дуло паралізатора. Від каліцтва суддю відділяв один рух.
    — Це неправильно, — різким фальцетом промовив командуючий. — Молода дівчина… Так загинути…
    — Я співчуваю судді Ферфаксу, але вибачте, адмірал-командоре, правильно чи неправильно — вирішувати арбітру, — в очах намісниці блиснуло щось весело-паскудне. Було зрозуміло, що ситуація щиро потішає стару лордесу. — І що скаже на все це наш арбітр?
    — Двобій був чесним, — без вагань заявив капітан «Сарматії». — Обмеження щодо ударів не обумовлювалися. Леді Тена у присутності трьох свідків погодилася битися на бойових клинках без чохлів. Удар був смертельним. У клонських боях так буває.
    — Але не в боях людей, — суддя твердим кроком рушив до тіла доньки. — Чистої води вбивство. Навмисне вбивство імперського офіцера. Я буду вимагати незалежного розслідування.
    — Вимагайте, це ваше право, Ферфаксе. Ходімо звідси, сенаторе, — запропонувала намісниця Рехинальдерові.
    Вона підвелася і, очоливши свій почт, попрямувала до шлюзу. Грізні кіборґи змусили натовп розступитися, відкриваючи дорогу леді Унно. Сенатор рушив за нею, похитуючи сивою головою. Породне, з шляхетно підкресленим підборіддям, обличчя Рехинальдера було непроникним. І лише пульсування тонкої прожилки над бровою виказувало граничний ступінь його напруги. Глядачі мовчки дивилися на процесію лордів. Джилін глянув на нерухомого суворого командуючого і теж залишився в кріслі. На арені ридала Фатіма.
    Проходячи повз Вей, намісниця підморгнула баронесі.
    
    31
    Купол поселення «Благословенне починання»,
    планета Кідронія (4КВ676:3),
    зоряна система Абелари.
    16 семпрарія 416 року Ери Відновлення
    
    Як і передбачав «Ягд», щурі-мутанти заспокоїлися вже після третьої атаки. Втікачі без втрат дісталися до найнижчого рівня, де величезні підпори купола врізались у скальну підошву передгір'я Каманійського хребта. Базальтову поверхню будівельники згладили, але в неглибоких западинах накопичувалася вода з неприємним запахом. Жоден ліхтар не розсіював темряви підкупольного інферно. Було холодно, а повітря увібрало в себе міазми вікового смітника.
    Команда «Ягда» обережно просувалася вздовж діагональної групи опор.
    — Ти ж розповідав про «жовтий м'який ґрунт», товсточолий. І де ж він, отой твій м'який ґрунт? — аґент підсвічував поверхню червоним ліхтариком, а для певності штрикав її шматком дроту.
    — Він десь є. Якщо тормаги пролізли до поселення, то десь має бути м'яка земля. Треба шукати.
    — Площа підошви купола — півтора квадратних кілометри. Методом сліпого тику ми шукатимемо зо три місяці. А кіборґи будуть тут не пізніше ніж за годину. У мене простий променевий пістолет, а в тебе — різак. Термінатор розшматує нас за дві секунди. По одній на кожного дурня.
    — Тоді я помолюся Держателеві Склепіння, — сказав клон. — Велудуман сильніший за всіх тих термінаторів разом узятих…
    — Зачекайте, — перервала його Знаюча. — Я щось чую.
    — Погоня? — «Ягд» рішуче сплюнув.
    — Можливо. Я не впевнена…
    — Склепіння Твоє, о Держателю, — почав Гумм, — розгорнулося над баченим і небаченим, і немає під ним невідомого для Тебе. Вірю, що Твоя бурштинова нитка проходить через все живе, і не послаблюють її ані час, ані відстань…
    — Що ти відчуваєш? — «Ягд» підсвітив ліхтариком обличчя Налгате.
    Та не відповіла.
    — Вірю в Тебе, предвічного Орла Чорного і Орла Білого, — правив своє Гумм. — В орла, що розправив крила над отцями безодень і матерями енергій…
    — Що ти відчуваєш, сестро?
    — Вірю в немеркнучі світила Шеміса, над якими Ти, о Велудумане, окреслив білі знаки благословення. Вірю у вічні горнила Меча Оріону, які ти запалив для Первісних…
    — До нас наближається допомога, — повідомила Налгате. — Вона вже поряд.
    
    Аґент «Ягд» переоцінив можливості полковника делла Варди. Перед атакою на медлабораторію у нього було лише три справних кіборґи-термінатори. Одного знищили викрадачі тіла Знаючої, а два інші зникли в рудничному лабіринті й не відкликалися на виклики операторів. Поліцейські роботи «Благословенного починання» вийшли з ладу разом із позитронним мозком поселення. Тому полковник зосередив усі сили, що залишилися, на переслідування групи викрадачів. Його аґенти обстріляли невеликий ґвинтокрил, який стартував з верхнього майданчика купола. Ґвинтокрил упав, але в його рештках нікого не знайшли. Згодом делла Варді повідомили, що супутники помітили швидкісний дискоїд, що летів від «Благословенного починання» вздовж однієї з гірських ущелин. Від купола до ущелини було більш як сто кілометрів. Викрадачів тепер могли дістати лише суборбітальні перехоплювачі з бази Гардік. Але Джилін уперто відмовчувався, а черговий на базі відмовлявся без його санкції здіймати в космос бойові машини.
    Тим часом Джи Тау знайшли напівкровку Зару, наложницю зниклого асистента Мангуса, котрого нащадок імператриці Ніони запідозрив у співпраці з викрадачами. Напівкровку привели в дискоїд полковника для допиту.
    — Це все Гумм і той чоловік із Підземного міста, — поспішила повідомити Зара. — Вони, сіре, заманили Мангуса, він не винний.
    — Хто такий Гумм?
    — Клон 1117-ої серії, сіре. Він шахтар, працює в руднику «Темне полум'я».
    — Що ти знаєш про нього?
    — У нього шрам від ножа. На шиї. Він проповідник забороненої релігії, сіре. Він дуже небезпечний і злий клон. Він погрожував убити мене і Мангуса…
    — Який його номер?
    — Я не знаю, сіре.
    — На якій ділянці він працює?
    — Казали, що він помічник маркшейдера[51]…
    — А що то за чоловік із Підземного міста?
    — Я не бачила його. Його знає лише Гумм.
    — Вона каже правду, — підтвердив технік, який спостерігав за детектором брехні.
    — Знайдіть цього Гумма, — наказав полковник. — А напівкровку відведіть до шерифа. Нехай її ізолюють.
    — Я не знала… — пискнула Зара.
    Її вже не слухали. На комунікатор делла Варди надійшло повідомлення від техніків, які відновлювали мозок поселення. Один із шлюзів зафіксував Мангуса, котрий намагався покинути купол.
    — Як давно? — полковник викликав кризову групу по паралельному каналу, не дочекавшись відповіді.
    — Минуло сімнадцять стандартних хвилин, — після секундної паузи визначив технік.
    — Використовувалася його картка?
    — Детектор зафіксував і картку, і сітківку асистента Мангуса. Це був він.
    — Ідіть до шлюзу й допоможіть кризовій групі. Там є спостережні камери?
    — Повинні бути. Спостережна периферія ще не цілком відновлена. Але ми все перевіримо. Він десь тут, у куполі.
    Делла Варда знову спробував вийти на зв'язок із Джиліном. Персональний комунікатор правителя все ще мовчав. Полковник перемкнувся на захищений канал зв'язку з базою Гардік. Оператор бази повідомив, що Джилін і лорди залишили береговий табір і зараз перебувають на мисливських катерах в затоці Саргоніс.
    «Почалося, — зрозумів делла Варда. — План Тени виконується вже без Тени. Хоча стара сука й намагалася все нам зіпсувати. Нехай. Ми правильно відчували, що ця потвора веде подвійну гру. Але ми передбачили й такий варіант».
    
    32
    Плато Гарпій на південь від поселення
    «Притулок доброго самаритянина»,
    планета Кідронія (4КВ67:3).
    16 семпрарія 416 року Ери Відновлення
    
    Посадка десантного дискоїда була не настільки делікатною, як злет. Ще на маршруті пілот різко знизився, через що шлунок Вольска підстрибнув мало не до горла. На межово малій висоті дискоїд наблизився до цілі й прикідронився в запорошеній западині, схожій на древній метеоритний кратер.
    Не встиг осісти пил, як бійці Некіча і група Шайнар залишили літаючу машину. На подив Вольска, в западині виявився ще один дискоїд. Він був менших розмірів, ніж десантний. Археолог ніколи не бачив безпілотних військових апаратів, призначених для перевезення роботів-термінаторів, але й без пояснень він здогадався, що кіборґи вже розчистили шлях до «чорної скриньки». Один із роботів чекав на десантників біля входу до печери — темної діри в сірій стіні довжелезного провалля, яке розмежовувало Плато Гарпій на дві нерівні частини — нижню і верхню. Перші колоністи Кідронії заховали «чорну скриньку» в непохитних надрах базальтової платформи, на яку спиралася верхня частина плато.
    «Група спеціалістів повинна триматися в центрі загону, — в голові Вольска пролунав різкий, з ноланським акцентом, голос капітана Некіча. — Перше відділення йде за кіборґом, інтервал три, Густав прикриває. Друге відділення замикає. Слідкуйте за бічними проходами. Кіборґи попереджують про присутність мутантів».
    Археолог, Чендрасекар і Марков ішли за Тамою. Промені ліхтарів виривали з темряви темно-сині плями лишайників і заіржавілі фраґменти древньої техніки. Несподівано шлях перегородила металева плита. Вона маслянисто виблискувала під променями ліхтарів. Під плитою застигли два «павуки».
    — Це робота для вас, спеціалісте Вольск. Порти доступу до автоматики, як я бачу, тут дуже давні. А в наших кіборґів тільки стандартний набір штекерів.
    — Так, — підтвердив археолог, придивляючись до непомітних отворів у плиті. — Такі роз'єми не використовуються вже років сто. Піфійська робота. Кінець другого століття.
    — Невже Кідронію колонізували піфійки? — здивувався Марков.
    — Це стародавня піфійська техніка, — підтвердив Чандрасекар. — Дуже надійна. Кажуть, що колись сестрички експортували свої розробки до всіх колоній.
    — Ваша правда, — погодився Вольск. — Навіть на Арпікрані у старих куполах ще працює піфійська техніка.
    — Ви зможете відкрити ці двері? — капітана Некіча екскурс в техноархеологію не цікавив. Він із помітною тривогою оглядав плиту. Вона здавалася неприступною.
    — Спробую.
    Вольск відкрив свій пенал з інструментами, підібрав подовжувач і під'єднав його до одного з отворів.
    — Нехай тепер «павук» увійде до системи і спробує підібрати код. Але нам краще відійти. Такі двері можуть мати активні системи захисту.
    — Які? — Некіч напружився.
    — Отруйні гази, кислота, інфразвук, пастки… Піфійські системи захисту завжди відзначалися особливою вишуканістю.
    — Ситуація сім-два… Відходимо! — скомандував капітан.
    Його бійці і спеціалісти добігли до того місця, де печера розгалужувалася. Люди заховалися в одному з бічних проходів і опустили тартанові зябра шоломів. Один із «павуків» розгорнув над ними протиобвальний тент.
    — Але мені все ж здається, що піфійська техніка тут не випадково… — не вгавав тіронієць.
    — Пізніше, Рене, пізніше, — прошепотіла до нього Тама. — Зараз кіборґ увійде до системи.
    На Вольска раптом накотилася хвиля безпричинного страху. В'язкий спазм перекрив дихання, ноги підкосилися. «Біжіть, біжіть звідси!» — пульсувало в його голові, ламаючи волю, розколюючи особистість на верескливі уламки. Теоретично він знав, що таке інфразвукова атака, але відчув її вперше. На нетвердих ногах він почав відходити углиб бічного тунелю. Котрийсь із бійців Некіча схопив його за кільце основи шолома, як кота за шкірку. Археолог сіпнувся й заплакав. Усе його єство виверталося і благало про втечу.
    Тої ж миті пролунав глухий удар. Гуркіт чувся наче зі всіх боків. На протиобвальний тент посипались шматки породи, світло ліхтарів згасло. Акустична атака припинилася.
    «Ситуація три сімки! — голос Некіча ввійшов до травмованого інфразвуком мозку Вольска. — Три сімки, повторюю, нас атакували з боку входу! Джанґі, прикрийте спеціалістів!»
    Голос капітана потонув у тріщанні й шумі. Десь за спиною Вольска спалахнуло тьмяне синє сяйво.
    «Атаку відбито — почув він крізь перешкоди хрипкий голос. — Стріляв укав[52], „павуки“ його збили».
    «Втрати?»
    «Алоа і Флама легко поранені, „павук“ біля дверей цілком втратив боєздатність, плита деформована».
    «Уточніть характер деформацій».
    «Двері „чорної скриньки“ пробиті наскрізь, капітане. Діаметр дірки — приблизно півтора метра. Інфразвукова атака захисних систем не відновлюється».
    — Це був інфразвук? — запитав Марков.
    «Від дверей виходив інфразвук частотою вісім герц, що пригнічує психіку людей і психоніку кіборґів, — підтвердив охриплий жіночий голос. — А з боку входу нас атакував нерозпізнаний тактичний укав. Тип задіяного ним боєприпасу — проникаючий магнітор із резонансною головкою[53]. Укав зруйнував „скриньку“».
    «Ще не відомо, капрале Джанґі, зруйнував чи ні. Для висновків у нас є спеціалісти», — почувся голос Некіча.
    — Якби ми не заховалися у бічному проході… — почав детектив.
    __ …то всі б вже загинули, — закінчила за Маркова Тама.
    — Нам пощастило.
    — А «скриньці» не пощастило.
    — Атаку такого типу відбити неможливо, — Джанґі матеріалізувалась із хмари пороху. В світлі ліхтаря блиснули її капральські лички і п'ятикутник гвардійського значка. За фігурою десантниці Вольск ніколи б не визначив, що перед ним жінка. Капрал була вищою від нього на півголови і помітно ширшою в плечах.
    — А що з дискоїдами?
    — Їх не зачепило. Постріл був одним-єдиним і високоточним. Укав стріляв мегаджоулевим магнітором з великої відстані. Двадцять три чи двадцять чотири кілометри, зараз уточнюємо. Перехопити магнітора, якщо він уже набрав швидкість, здатні лише променеві гармати типу «тадіран». У нас тут такої зброї немає. Але укава було знищено за штатною схемою. В межах наших можливостей ми відпрацювали ситуацію на всі сто відсотків.
    — Вони ж могли зруйнувати «скриньку» будь-коли, але вибрали саме той момент, коли ми були біля плити, — завважив Вольск.
    — Це заколотники, — запропонував свою версію Чандрасекар.
    «Усім зібратися біля отвору», — скомандував голос Некіча.
    Роботи пробили завал і укріпили прохід керамічною піною. Вже за кілька хвилин археолог зміг оцінити можливості зброї, яку капрал Джанґі назвала «магнітором». Товсту металічну плиту, що перегороджувала доступ до «чорної скриньки» колонії, розірвало. Немов ультразвукова відкривачка пройшлася накривкою харчового контейнера. Нерівні краї величезної діри вивернулися назовні. Броня кіборґа-«павука», який намагався підібрати код доступу, потріскалася, його біонічна плоть витекла на підлогу печери, обвуглилась і курилася.
    «Цу! Від „скриньки“, скоріш за все, залишився самий попіл», — вирішив Вольск.
    Першим в отвір вліз десантник Густав, за ним рушили капітан, Джанґі і спеціалісти. Світло ліхтарів не могло промкнутися крізь пил і дим, які заповнили приміщення. Під ногами хрускотіли дрібні уламки якихось агрегатів. Згори звисали відірвані кронштейни стельової ферми. Десантники обережно, крок за кроком, пройшли вглиб приміщення і знайшли там ще одну дверну плиту. Магнітор вивернув її з монтажної рами, і тепер плита стояла ребром до входу, перегороджуючи шлях. Навіть робот не подужав зрушити з місця цю багатотонну конструкцію.
    — Взагалі, тут можна просунутися, — оцінив Густав.
    — Боки дверей деформовані, можна пошкодити шланги, — попередила капрал.
    Проте Густав уже протиснувся між плитою і рамою. За ним рушила Тама, потім Чандрасекар і Марков. Вольск втягнув живіт, зняв з пояса пенал з інструментами, променевик і теж проліз крізь вузьку шпарину. В новій кімнаті пилу й диму було менше.
    «Накопичувача не зруйновано, — почув він голос Чандрасекара. — Зовнішня панель розплавилася, але сама капсула ціла».
    Вольск обережно оминув товсту циліндричну колону і побачив освітлений ліхтариками Тами і Густава інформаційний накопичувач — куб висотою у половину людського зросту. Вибухова хвиля зірвала його з кріплень, але панцир стародавнього агрегата уцілів.
    — Ці піфійки колись таки вміли робити техніку, — констатував детектив.
    — І тепер уміють, — відізвався сержант. — У них завжди були розвинені металургія і технології виробництва анізотропних кристалів… Спеціалісте Вольск, — звернувся він до археолога, — чи зможете ви увійти до бази даних накопичувача?
    — Мені потрібні сканер із дельта-портом і декодери тіньових сигналів…
    — Усі кіборґи Джи Тау обладнані такими сканерами.
    — Тоді спробуємо протягнути кабель через двері. Адже кіборґ сюди ніяк не пролізе.
    — Не пролізе, твоя правда, — погодилась Тама. — Доведеться встановити дельта-порт через кабель. Тож ми з вами, спеціалісте Вольск, саме цим і займемося. А спеціалістові Маркову і сержантові Чандрасекару я доручаю оглянути той укав, що намагався знищити «скриньку». Вважаю, що це не заколотники спрямували сюди укава. Його відправили ті, кого ми шукаємо.
    — А радник Гело схвалить таке розпорошення наукової групи? — поцікавився Марков.
    — Зараз дізнаємося, — лейтенант Шайнар намацала гнучку антену на лівому плечі й видовжила її. — Кодований канал обіцяли тримати відкритим.
    
    33
    Затока Саргоніс, Океан Нелі,
    планета Кідронія (4КВ67:3),
    система зірки Абелари.
    16 семпрарія 416 року Ери Відновлення
    
    Три катери спочатку вийшли в аванґард, а згодом відірвалися від великих катамаранів мисливської флотилії. Залишаючи за собою пінні водяні вали, вони ніби летіли фіолетово-чорним дзеркалом океану до буйків, якими загонщики позначили можливе місце виходу мечоносця з підводних печер. У червоному катері перебували Джилін і Рехінальдер, у жовтому — командуючий і мер Центрального поселення, у синьому — намісниця і Ґвен Вей. Назустріч флотилії над Океаном Нелі сходило сонце Кідронії — Абелара. Її світанковий диск був не рудим, а радше нагадував колір стиглого авокадо. Край диска ледь означився на обрії і в зеніті ще не розсіявся темно-малахітовий ранковий туман. Проте на Сході густа зелень нічного неба вже розійшлася під тиском шафранового ґала. Воно зростало, ширилося, палахкотіло золотаво-агатовим світлом і затьмарювало зірки. І тільки на заході, в епіцентрі відступаючої ночі, й далі наливалося зловісним гнівом біле око Кастора.
    — Таке видовище варте безсонної ночі, правда ж, Ґвен? — здавалося, намісниця була не в змозі відірватися від світанкової панорами океану. Сріблястий комбінезон підкреслював військовий вишкіл Ліди Унно. Зараз ніхто б не сказав, що під дзеркальним панцером ховається тіло сімдесятирічної старої.
    — Красивіше, аніж на Сельві, — погодилася з намісницею арпікранка. — Там усе вкрите туманом, вічні випаровування й дощі.
    — Я ніколи не була на Сельві. Але мій дід провів там у вигнанні майже вісімнадцять років. Він був воїном. Стратегом і людиною бездоганної репутації. Непохитної репутації, — Унно сперлася на ребрастий корпус реактивного гарпуна. — Там загинула його дружина. Моя бабка. Вона була праправнучкою імператора Деко Асміра, а загинула у шлунку якоїсь паскудної сельвійської тварюки. Навіть могили її немає. Мене назвали Лідою на її честь.
    — Я читала в підручнику про вашого діда, сімнадцятого герцоґа Кларта. Там написано, що він був радником Іріте Ойзеле. На Сельві навіть є озеро Кларта. Найбільше озеро на планеті.
    — Ви бачили озеро Кларта?
    — Так, і не лише бачила. Ми виловлювали там хижих сельвійських черепах. Озеро оточене безмежними болотами, де черепахи полюють на інсектоподів[54] і дрібних рептилій. Проте розмножуються вони винятково в чистій озерній воді.
    — Болото… Черепахи… Погляньте, баронесо, здається, щось виринає, — Уно показала на воду за правим облавком катера. Там несподівано виникло світле пінисте коло.
    На червоному катері спалахнув сигнальний вогонь. Лорд Джилін таки добився свого. Великий мечоносець-контрамінатор ішов в атаку на аванґард мисливської флотилії. За мить у тому місці, де намісниця помітила піну, з фіолетової води почав підніматися велетенський меч. Жовто-зелене ранкове світло грало на його білих зазубринах і гострезному жалі. Баронесі це видовище здалося вельми символічним. Древнє життя Єсіхі повставало проти прибульців і поневолювачів.
    — Дуже великий, — визначила Ґвен Вей. — Увімкніть підводного монітора.
    Пілот катера виконав наказ ксенобіолога. На охоплений екраном простір насунулась велетенська туша монстра. Конічна громада, вкрита наростами і дрібною океанічною фауною.
    — Це його лобова частина, — пояснила Ґвен. — Поверхня лобового сектора — суцільний ороговілий панцир. Є тільки отвори для очей і пащі.
    — Він атакує катер Джиліна, — визначила Унно. — Він утричі довший за катер.
    — Уп'ятеро.
    — Спробуємо його підстрелити, — намісниця взялася за руків'я гарпуна. На екрані з'явилася прицілочна відмітка.
    — Джилін на вас не образиться?
    — Та пішов він…
    — У гарпуні наркотик?
    — Щось схоже, — намісниця поєднала прицільне коло з відміткою і натиснула на гашетку. Апарат засичав і виплюнув довгу сріблясту стрілу.
    — Ви стріляєте в панцир, Лідо. Це не має сенсу.
    — У гарпуна є спеціальне свердло.
    — Там панцир завтовшки метр…
    Тим часом меч чудовиська опинився поряд із червоним катером. З катера в нього вистрелили, але гігантська кістяна пила невблаганно насувалася на мисливців. Пілот червоного катера здійснив різкий маневр. Катер ліг на правий борт і в останній момент ухилився від удару меча. Зброя монстра ледь зачепила корму. Але тієї ж миті, коли на червоному катері лунав сигнал повторної атаки, з води виринув ще один меч, який не поступався у розмірах першому.
    — Їх двійко, о-о… — здивувалася намісниця. Другий меч виріс просто перед носом червоного катера. Навіть миттєвої реакції пілота не вистачило, щоб уникнути удару. Фільтри шоломів не змогли заглушити страшний хрускіт, з яким розсипався корпус катера. Меч цілком виринув із води, за ним з'явилося схоже на древню ракету ребрасте чоло контрамінатора. Шматки катера сповзли його наростами й хащами чорних водоростей. У серпоподібній ущелині панцира блиснули червоні щелепи і жахливі зуби монстра. Вони витягли з води фігурку в яскраво-червоному комбінезоні. Вона здавалася крихітною, порівняно з чудовиськом. Мить — і людина щезла в пащі.
    — Хто це був? — Унно натиснула на сенсор монітора, перемикаючи його на зелені відмітки персональних систем життєзабезпечення. — Упс. Бідний Джилі. Так і не встиг стати віце-адміралом… А де ж сенатор?
    — Ось він, — ксенобіолог показала на блискучу крапку, огорнуту піною. — У нього золотистий шолом. Спробуємо врятувати?
    — Пізно. Оце ж і є дурні мисливські понти. Потрібно було не вимахуватися, а брати з собою бойових кіборґів.
    Намісниця мала рацію. За секунду і Рехинальдер став жертвою мечоносця. Той філіґранно застромив сенатора на жало меча, а його менший партнер грузно перевернувся під поверхнею океану, ліг на спину, відкрив пащу й злизав запропоновану здобич. На сканері погасла друга зелена «крапка життя».
    — Менший — самиця, — здогадалась Вей. — Самець її годує…
    — …м'ясом імперських лордів. Як зворушливо.
    — Тепер вони візьмуться за нас.
    — Треба змінити зброю, — Унно з несподіваною для її віку вправністю зістрибнула на дно катера й дістала з контейнера щось масивне з довгим і тонким дулом.
    — Кінетичний атакер?
    — Кінетик, точно, — Унно з тією ж легкістю повернулася на місце командира. — Саме для таких ось рибок, дитинко…
    — Ви вб'єте їх.
    — А що ти мені пропонуєш? Погратися з ними в доганялки? — просичала намісниця, прицілюючись у мечоносного монстра, який знову виринув із запіненої води.
    Пролунав постріл. Телескопічний ствол атакера склався втроє, виплюнув кулю — розігнаний майже до космічної швидкості надтвердий циліндрик — і знову випростався на всю довжину. Пробиваючи тіло монстра, циліндрик повинен був розвернутися в диск і пробити в тілі ксеноморфа вбивчий тунель. Проте мечоносець, ніби не відчуваючи удару, продовжував насуватися на синій катер.
    — Якого біса?! — Уно знала, що не могла схибити.
    — У нього губчата плоть і вона поділена мембранами, — пояснила ксенобіолог невразливість контрамінатора. — Я все ж спробую гарпуном.
    — До біса гарпун! Бери другий кінетик! Пробий його ще раз! — намісниця вправним рухом змінила на атакері підствольний модуль розрядника і спрямувала в чоло чудовиську другу кулю.
    Цього разу контрамінатор відчув удар. Закута у панцир гігантська жива торпеда стала дибки. Віяла мацаків оточили її рухомою короною. Від тварини виходила люта сила. Червона паща відкрилася на всю ширину панцирної «амбразури».
    — Ага! — крикнула Унно. — Отримав!
    За мить сорокаметровий гігант важко впав на поверхню води. Піднята ним хвиля прокотилася катером, ледь його не втопивши. Намісниця не втрималася і впала на пілота, котрий саме намагався обійти монстра крутим віражем.
    Ґвен Вей вистрелила з гарпунної гармати за секунду до падіння мечоносця у воду. Їй здалося, що срібляста стріла-ракета потрапила до пащі чудовиська.
    Краєм ока вона помітила жовтий катер, який намагався перехопити мечоносця-самицю. Командуючий, який стояв на гарпунному пості, також озброївся атакером.
    Цієї ж миті катер Унно налетів на один із мацаків монстра, товстий, як опора поселенського купола. Удар був жорстким, Вей опинилася за бортом. Страхувальний канат почав підтягувати її до катера, але ще одне щупальце виринуло з води і повисло над ксенобіологом. Вей інстинктивно пірнула. Цієї миті поверхню води над її головою залило сліпуче біле світло, так, ніби над океаном вибухнув великий метеорит.
    Вода навколо ксенобіолога пінилася. Гігантська маса ринула вниз, тягнучи Вей до водоверті. Вона відчула ривок, канат рятівного приладу ослабнув, захищаючи її від травм. Перед очима баронеси промайнула темно-фіолетова безодня кідронійського океану. Нею рухалися грізні глибинні тіні — чи то неосяжні поля водоростей, чи то грандіозні колонії головоногих, які забезпечували ненажерливих панцерних чудовиськ їжею. Видовище живих глибин зачаровувало, манило до себе. Та рятівна автоматика продовжувала виконувати задану програму. На комбінезоні Вей виросло яскраво-жовте ґроно надувних камер і виштовхало ксенобіолога на поверхню.
    Коли її шолом випірнув із скуйовдженої води, Вей побачила дивовижну картину. За декілька метрів від неї на хвилях колихався перевернутий синій катер. Ось лише синього кольору на ньому залишилося мало. Майже всю поверхню катера вкривала чорна кіптява.
    Ні мечоносця, ні жовтого катера, ні буйків не було видно. В небі, над головою ксенобіолога висіла величезна чорна хмара, підсвічена знизу променями Абелари. Вей поглянула на Захід, звідки повинні були підійти великі кораблі мисливської флотилії. Димове покривало заважало розгледіти горизонт, але тиша в комунікаторі насторожувала.
    «Ядерний заряд?» — такою була її перша думка. Цієї миті воскрес комунікатор:
    «Відгукніться! Викликає катамаран «Крон»! Відгукніться! Що у вас там сталося?»
    «Я Ґвен Вей. Перебуваю біля синього катера».
    «Катер бачимо. Ви поранені?»
    «Здається, ні».
    «Ми вас бачимо, леді Вей. Повторюю, ми вас бачимо. Зараз розпочнемо евакуацію. Спробуйте втриматися на воді, ми вже близько».
    «Звісно, спробую, — подумала ксенобіолог, — що ж мені ще тепер залишається…»
    Цієї миті щось велике, живе й вимогливе торкнулося її ніг.
    
    34
    Купол поселення
    «Благословенне починання»,
    планета Кідронія (4КВ67:3),
    система зірки Абелари.
    16 семпрарія 416 року Ери Відновлення.
    
    Прохідний танк пробив ґрунт під куполом «Благословенне починання» на відстані тридцять метрів від групи аґента «Ягда». Спірально-зубчасте рило танка ще оберталося, розкидаючи подрібнену породу, коли з кабіни вистрибнули два клони, точні копії Гумма.
    — Дивись-но, товсточолий, братиська до тебе приїхали, — посміхнувся «Ягд». — У тебе, бува, сьогодні не день народження?
    — Немає помочі, більшої за поміч Велудумана! — виголосив Гумм.
    — Воістину, — буркнув аґент.
    А тим часом клони наблизились. Один із них вийшов уперед, приклавши праву руку до серця і привітався з Налгате.
    — Ми раді бачити вас живими, Преподобна сестро!
    — Мир вам, діти Держателя!
    — Ми захопили всі тутешні рудники, сестро, і зараз розпочнемо атакувати поселення. Ми визволимо Єсіхі від паразитів.
    — Ідіоти, — прокоментував аґент.
    — Можливо, ви поспішили? — Налгате стривожилася.
    — Ми тепер сильні. Ми вбили двох нових роботів Джи Тау і зняли з роботів потужні гармати. Ми не боїмося їхньої зброї.
    — А даремно, — завважив «Ягд».
    — Він висловлює свою власну думку? — поцікавився клон у Налгате, киваючи на аґента.
    — Він говорить від мого імені, — захистила того Знаюча. — Невже Преподобні сестри схвалили ваше повстання?
    — Ми довго готувалися і нагромадили великі сили. Мозок поселення зараз погано працює, ми захопимо «Починання» і літаючі машини, а потім рушимо до центрального поселення. Нас багато! Вся Єсіхі стане нашою.
    — Чому ви не запитали Старшу сестру, коли ухвалювали рішення?
    — Підземне місто далеко, і якщо б ми пішли питати дозволу, то мозок «Починання» знову зміг би керувати поліцейськими роботами. А зараз усі роботи мертві, а Джи Тау і помічників шерифа небагато. Ми без великих втрат захопимо купол. Ми маємо своїх роботів, і в нас є пістолети.
    — Яке твоє ім'я, брате? — запитав клона Гумм.
    — Я — Тінх, брате. Я тепер командувач над всіма братами з рудника «Скелястий».
    — А де командир Могр?
    — Він загинув у бою з роботами Джи Тау. Він бився, як герой!
    — Горе нам! — сказав Гумм.
    — Але ж ми перемогли роботів.
    — Горе і тобі, брате!
    — Але ж…
    — З інших планет надішлють сто, потім тисячу бойових роботів, як ви тоді будете діяти?
    — Ніяких роботів надсилати не будуть, — втрутився аґент. — На купол спрямують лінійний психотронний пригнічувач, а копальні заллють проникаючим отруйним газом. Дешево і ефективно.
    — Звідки ти це знаєш, напівкровко? — Тінх зміряв «Ягда» підозрілим поглядом.
    — Я бачив, як придушували повстання на Тіронії, клоне. Там спецназ Четвертого флоту за двадцять хвилин відіслав до вашого Велудумана тридцять тисяч таких дурнів, як ти.
    — Я тобі не вірю. Вони не застосують отруту. Якщо вони отруять рудники, то не зможуть потім видобувати камені.
    — Ви як діти, верзете казна-що, — аґент присів на виступ скелі. — Надаю довідку спеціально для повстанців-чайників. Бойовий армійський токсин стає абсолютно безпечним через вісім годин після застосування. Одночасно він консервує трупи і при цьому вбиває гнилісні бактерії. Дуже зручно: поки роботи вивезуть з рудників і спалять те, що від вас залишиться, мине три-чотири доби. Звичайні мертвяки до того часу вже почали б розкладатися і забруднювати копальні трупною отрутою. А тіла вбитих армійським токсином можуть лежати цілий тиждень і не смердіти. Все продумано.
    — Треба зупинити повстання, — запропонувала Налгате.
    — Пізно, — похитав головою другий клон. — Ми вбили техніків і головного оператора «Скелястого». Зараз вісімсот братів і дванадцять наших роботів прямують до поселення з боку копальні «Першої». Вони вбивають усіх, окрім клонів і напівкровок. Ними керують головний проповідник Салур і технік Дімонт із «Першої».
    — Нам потрібно йти до Підземного міста, — сказав «Ягд».
    — Вам потрібно йти до міста, сестро? — Тінх уже не помічав аґента.
    — Так.
    — Це не важко організувати, Преподобна. Ми з братом доставимо вас на глибинні рівні й дамо вам надійного транспортного робота.
    Від копальні «Першої» до купола поселення «Благословенне починання» будівельники минулого проклали широку магістраль. Пізніше її закрили напівкруглою титановою покрівлею і наповнили цей зовнішній тунель земним повітрям. Всередині він заріс магазинами, сервісними терміналами, стоянками мотомодулів, придорожніми кафе, і його називали просто Трасою. Повсталі клони йшли нею, залишаючи після себе уламки і мертві тіла природнонароджених. Законослухняні громадяни в паніці тікали від лютої орди, яка насувалася на поселення. На підході до купола старший шериф О'Коннор за допомогою роботів споруджував захисний бар'єр. Боєздатність поліцейських кіборґів відновили, їх висунули за лінію бар'єру. Над роботами звисали прозорі кабінки вимкненого монорельсу. В них шериф розмістив своїх помічників-людей, озброєних гранатометами і вогнепальною зброєю. Він розраховував на те, що затримає тут клонів на годину-півтори, до того часу, поки прибудуть військові з бази Гардік. Полковник делла Варда також обіцяв допомогу від антиповстанських підрозділів Джи Тау протягом години.
    Як тільки клони наблизились до бар'єру на відстань ста метрів, поліцейські роботи увімкнули акустичні й електронні пригнічувачі. На останні надії було мало. Шерифам уже доповіли, що клони навчилися вимикати свої контрольні імплантани. Проте акустична атака виявилася вдалою: натовп руйнівників порідшав. На моніторах можна було побачити, як частина повстанців біжить назад, до рудничних шлюзів «Першої». Проте це був останній успіх О'Коннора.
    Клони начепили звукоізолюючі шоломи й відправили на штурм бар'єру своїх роботів. Техніки повсталих встановили на роботів броню і портативні кінетичні гармати, зняті з переможених кіборґів Джи Тау. Першим пострілом однієї з гармат двохсоткілограмового поліцейського кіборґа відкинуло метрів на десять, знесло і охоронців бар'єру, і сам бар'єр. Шматок розбитого титанового щита відірвав стегно старшому шерифові. О'Коннор відійшов до предків через сімдесят три секунди. В останню хвилину життя він думав про секс-службовця клонку Зару, від гарячого і слухняного тіла якої лише сорок хвилин тому його відірвав сигнал тривоги.
    Другий постріл пробив шлюзову плиту купола і зруйнував його внутрішні перегородки. Автоматика миттєво вимкнула освітлення Траси і шлюзів. Поселення огорнула пітьма. Серед захисників «Благословенного починання» почалась паніка. Гармати тим часом продовжували руйнувати купол. Кожен постріл прошивав його конструкцію на чверть діаметра. У великі рвані дірки проникло кідронійське повітря. Його особливий «грибний» запах розповзся коридорами нижніх поверхів. Люди поспіхом замикалися в герметизованих блоках житлових секторів, одягали комбінезони й шоломи з фільтрами. Окремі сегменти автоматика герметизувала, не чекаючи команд керуючого мозку.
    Клони увірвалися до купола нищівною навалою. Вони добивали поранених плазмовими різаками, проломлювали черепи залізними прутами і не жаліли нікого. Навіть напівкровок. Вони не викрикували переможних гасел і не співали шахтарських пісень. У жахливому мовчанні, діловито, цілеспрямовано й урочисто вони відбирали життя у своїх творців і господарів. У тих, котрих вважали осквернителями найвеличнішої із справ Велудумана — творіння свідомого життя, здатного обирати поміж добром і злом.
    Один із клонських загонів просувався до офісу Джи Тау, другий сходу атакував контрольно-інформаційний центр поселення, де заховалися вцілілі поліцейські й техніки з команди делла Варди, які намагалися відновити роботу мозку. Центр захищала оболонка з тартанових плит, а в техніків знайшлася зброя більш потужна, аніж кульові пістолети. Вони плаганами спалили групу особливо винахідливих клонів, які намагалися проникнути до центру через вентиляційні й технічні колодязі. Повсталі тимчасово припинили атаку й перегрупувалися.
    До дверей центру вони вислали гусеничного робота, озброєного кінетичною гарматою. Зім'явши тіла вбитих, він проїхався «г»-подібним коридором. Лобову частину і катки робота захищала саморобна броня, зібрана клонами із силових ребер корпусу великого прохідного танка. Робот пройшов поворот і насувався на двері безповоротно, як стародавній таран на ворота фортеці. Захисники центру несподівано відкрили одне із дверних полотен і спрямували на робота всю потугу свого арсеналу. Плазмові заряди наскрізь пропалили саморобний панцир робота. Проте його гармата встигла вистрелити. Надтвердий стержень пробив оператора плагана, його ранцеву батарею, двох техніків, захисні монітори мозку, радіатори і кріотронну капсулу процесора, вирвав панцерну плиту з протилежного боку центру. Плита розчавила архівний блок разом із архіваріусом. Вибух ранцевої батареї випалив операторську залу і прилеглі коридори, зруйнував пульт розподільного відсіку енергетичної станції. Всі життєзабезпечувальні системи купола перейшли в аварійний режим. Тепер поселення опинилося під цілковитим контролем повсталих дітей Велудумана.
    У темряві, ледь освітленій червоними ліхтарями аварійного освітлення, загін клонів дістався офісу Джи Тау. Його броньовані двері знайшли відкритими, всередині було порожньо. Барон делла Варда і його охоронці встигли залишити «Благословенне починання».
    
    35
    Плато Гарпій
    на південь від поселення
    «Притулок доброго самаритянина»,
    планета Кідронія (4КВ67:3).
    16 семпрарія 416 року Ери Відновлення.
    
    — Чому вона не допустила нас до накопичувача? — запитання Маркова залишилося без відповіді. Сержант Чандрасекар саме дістався гребеня кам'яного валу. За гребенем, на дні висохлого русла, лежав найбільший фрагмент збитого укава, схожий на великого мертвого грифа.
    — Ви розумієтеся на укавах, детективе? — сержант простягнув руку й допоміг тіронійцеві подолати останні метри підйому. — Здається, цей робот земного виробництва.
    — На самій Землі їх не виготовляють, сержанте, — Марков відкрив шлюзи своєї ерудиції, навіть не віддихавшись. — А на заводах Місяця тактичні укави виготовляють дві компанії: «Туполєв-Тар» і «Дженерал Айрон Воркс». Друга, якщо я не помиляюся, належить марсіанському військово-промисловому картелю. Збройним баронам з Дому Каоро.
    — Вичерпна відповідь. Здається, це виріб «Айрон Воркс». Спустимося, подивимося.
    — Мій комбінезон реєструє підвищений радіаційний фон.
    — Мій також. Але його рівень далекий від небезпечного. Ймовірно, на укаві пошкоджено оболонку батареї.
    — Ви не відповіли на моє запитання, омадо.
    — На яке запитання, детективе?
    — Чому лейтенант Шайнар не допустила нас до «скриньки»?
    — Вона командир групи, їй видніше. Тим більше, що радник Гело підтвердив її наказ. Ви ж самі чули.
    — Чув, чув… А ви добре її знаєте?
    — Ні, вона з нових. Її прислала контора адмірала Яна.
    — Так я і думав.
    — Ви звідкись її знаєте? Працювали з нею?
    — Я працював проти її хазяїв.
    — Проти управління «А»? — здивувався сержант.
    — Ні. Тоді її хазяями були директори компанії «Еттлі Касмік». Цю дівчинку створили як елемент таємної програми їх власної служби безпеки. Вони тоді боролися з промисловими шпигунами і створювали багаторівневий комплекс захисту дослідницьких лабораторій компанії. Клони-телепати були частиною комплексу. Тоді її звали Шерма Дейман. Власне, і сама та система захисту називалася «Дейман». Дівчинка дуже талановита і красива, зробила блискучу кар'єру, стала популярною серед молодої еліти Альфи. Навіть вийшла заміж за одного з директорів «Касмік». А згодом її запідозрили у подвійній грі. Вона контактувала з піфійськими резидентами. Контакт виявили Джи Тау і продали цю інформацію Раді колонії. Очевидно, наша красуня була не лише талановитою, а й самовпевненою дівчинкою. Коли директорат корпорації подолав спротив її чоловіка і прийняв рішення про початок внутрішнього розслідуванім, Шерма якимось дивом зникла з Альфи.
    Чандрасекар слухав Маркова, оглядаючи те, що залишилось від укаву. Він заглянув до тріщини в його корпусі й зняв захисну мембрану з блоку управління.
    — Розпізнавальне маркування знищене… — констатував сержант. — Так… А для чого ви все це мені розповідаєте, детективе?
    — Тому що, омадо, ви також не простий технік і не сержант. На цьому маскараді ви один із його лялькарів.
    — На маскараді є лялькарі?
    — Я ж образно.
    — Якщо, детективе, ви маєте рацію, то нам треба бути насторожі. Хоча я не виключаю того, що управління «А» просто врятувало цінного телепата. Для своїх потреб. Адже контакти Шерми з Піфією, як я розумію, не були зафіксовані офіційно?
    — Були.
    — І цю інформацію було доведено до керівництва служби?
    — Так. Я особисто знаю аґента Джи Тау, який відправляв цю інфу до офісу Ґрідаса.
    — До Ґрідаса? Ну тоді все під контролем. Чого ж ви так нервуєте, Марков? Ви ж не перший рік у спецслужбах, знаєте, як це буває. Звичайна історія подвійного чи навіть потрійного аґента, — Чандрасекар засунув руку до контейнера з керуючим блоком, набрав повну пригорщу жирного попелу, перебрав його грудки пальцями, розтер і струсив на камені. Вітер підібрав попіл і поніс його за гребінь, до жовтувато-сірих скель.
    — Але чому саме ця Шайнар-Дейман керує нашою операцією? — запитав Марков. — Вона у вашій конторі має такий рівень довіри?
    — Її прислав сюди сам Верховний координатор. Нашому управлінню вона відома як спеціальний аґент «Ліктор». Вона отримала повноваження, які є вищими за можливі з таким як у неї табельним званням. Згідно з табелем, вона лише прем'єр-лейтенант. Натомість радника Гело — підполковника і шефа тутешньої резидентури — фактично підпорядкували «Лікторові». Таке у нас буває надзвичайно рідко. На моїй пам'яті такого взагалі не було ніколи. Не знаю, як там у вашій конторі, Марков, а в нашій це означає, що вона користується особливою довірою верхів. Найвищих верхів.
    — А даремно.
    — Напевно, ви маєте рацію, детективе. Я починаю підозрювати, що маєте рацію на всі сто, — Чендрасекар відкрив ще один технічний люк укава й оглянув контактну панель його біомеханічної начинки. — Але я, Марков, не уповноважений ставити під сумнів розпорядження лорда Ґрідаса… Даний укав справді виготовлений «Айроном Ворксом». Модель трохи застаріла, ще довоєнна, але, як ми бачили, цілком боєздатна. Отже, була під регулярним наглядом техніків. Уся силова механіка у чудовому стані, ущільнення не пошкоджені, ізоляційні прокладки нещодавно міняли. Звісно, встановити, з якого курника вилетів цей півник, тепер буде важко. Мозковий блок повністю зруйновано.
    — Ми лише гаємо тут час.
    — Хтозна… — Чандрасекар підняв невеликий уламок крила. — Може, гаємо, а може, й не гаємо… Ви нічого не помічаєте, Марков?
    — Помічаю? Я бачу цю бісову кідронійську пустелю, бачу збитий дрон, чи укав, чи як ви там його ще називаєте.
    — Ви впевнені, що його збили?
    — Тобто?
    — Його ніхто не збивав. Він самознищився, детективе. Вистрелив магнітором і самознищився. Я не знаходжу жодних ознак, які б підтверджували те, що його збили. Жоднісінької ознаки. А я свого часу надивився збитої техніки, на десяток експертів стане. І ще таке питання: якою ж це зброєю звичайний кіборґ-термінатор Джи Тау може збити укава. Та ще й з відстані двадцяти трьох кілометрів?
    — Вам видніше. Але я пам'ятаю, як люди Некіча казали, що укав збили кіборґи. Ця капрал…
    — Ось-ось… Люди Некіча, та й сам цей Некіч, з'явилися на Кідронії разом із аґентом «Ліктором».
    — …?
    — Отож-бо.
    — Тоді потрібно негайно повертатися до «скриньки».
    Чандрасекар присів на великий плаский камінь. Відблиски рудого світла заважали побачити його обличчя під захисною мембраною шолома.
    — Там, швидше за все, вже нікого немає, — сказав він. — А в накопичувачі, відповідно, більше немає даних з «Уриїлу». Нас взули по повній програмі.
    — А Вольск?
    — Я думаю, вони забрали його з собою. Він їм нащось потрібний.
    — А ми не потрібні?
    — Треба віддати їм належне, Марков. Вони могли вбити нас будь-якої миті, але розіграли спектакль з атакою і вивели нас із гри. Подякуйте.
    — Кому дякувати? Ґ'ормітам?
    — Не знаю. Може, ящерам, а може, Матерям Піфії… Чи ще комусь, про кого ми не знаємо. Адже ми мало знаємо про далекий космос.
    — Але ж ця атака…
    — Так, звісно, ця атака. Вони пробили захист «скриньки» магнітором. Дуже ефективне рішення. Без такої атаки «скринька» могла ще довго чинити опір кіборґам… До речі, для прояснення ситуації: мій комунікатор уже три хвилини викликає по черзі Шайнар, Вольска і Некіча. Відмова, відмова, відмова. Вони скинули маски.
    — І змилися.
    — Ага. Саме так: змилися. Шкода Вольска. Непоганий хлопець.
    — Непоганий.
    — Може, й виживе.
    — А ви даремно, сержанте, зв'язуєтеся з ними напряму, без фільтрів. Через комунікатор можна вбити. Акустичним пострілом, наприклад.
    — Я ж вам кажу, детективе: якби вони хотіли нас вбити, то ми б з вами зараз лежали поряд із накопичувачем. Точніше, лежали б уже не ми, а…
    — У принципі, сержанте, чи яке там ваше справжнє звання, це не наша з вами помилка. Я вам так скажу: якщо сам великий Ґрідас, незважаючи на інфу, яка була в його розпорядженні, довірився цій клонці…
    — Довірився, не довірився… Це все наші з вами теоретичні міркування, детективе. Такі як Ґрідас ніколи не помиляються, навіть якщо вони дуже помиляються. Вони ж народилися непогрішними. Так уже в Імперії повелося, і цей черговий облом нічого не змінить у нашій системі, Марков. Ні-чо-го. Високородні лорди й адмірали звалять все це гівно на нас. На мене і на вас. І ви про це добре знаєте.
    — Знаю, — погодився Марков.
    Декілька довгих хвилин вони мовчали.
    — Не відкликаються? — спитав детектив.
    — Ні. Пілот дискоїда також у відмові. Або вони всі були з однієї банди, або…
    — …там купа трупів.
    — Друге ймовірніше. Мені якось складно уявити, що в загоні, нашвидкуруч зібраному зі співробітників трьох різних управлінь Служби, всі до єдиного змовилися.
    — Так, мені таке теж складно уявити. А радник Гело?
    — Він, правду кажучи, ніколи не відзначався кмітливістю. Інакше не сидів би на Кідронії одинадцять років. Це ж планета для лузерів.
    Ще кілька хвилин біля залишків укава можна було почути лише шурхіт зрушеного вітром піску. Промені Абелари нагріли пустелю, і місцеве життя напружилось. Неприємного вигляду чорні рослини розправили свої колючі відростки, вбираючи тепло, що випромінювала руда зірка.
    — Виходить так, що вони й самі не мали доступу до інформації з «Уриїлу»? — порушив мовчання тіронієць.
    — Виходить, що не мали. Але дуже бажали її отримати.
    — Вони спровокували Службу інформацією про сліди зламу супремусу.
    — Скидається саме на це… Дозвіл на інспекцію «скриньки» отримати дуже складно. Майже неможливо. Ви уявляєте, детективе, яка інформація накопичилася там за сотню років.
    — А без дозволу вони не могли?..
    — Без санкції імператора вся сила бази Гардік була би кинута на захист «скриньки». Не такі ось застарілі укави, детективе, а сучасні суборбітальні штурмовики. Ніхто б не зміг наблизитися до тої печери навіть на три кілометри. Це ж заборонена зона, об'єкт категорії «п'ять А», один із найвищих ступенів захисту… А так «скриньку» обороняла лише її власна автоматика.
    — Красива комбінація, — тіронієць присів на камінь поряд із Чандрасекаром.
    — Погоджуюся.
    — І як мені тепер титулувати вас, сержанте?
    — Титулувати мене? Ось так і титулуйте. Сержантом. Сподіваюся, що після нашого сьогоднішнього фіаско мене не розжалують у капрали.
    
    36
    Підземний рівень резиденції Ради 23-ох
    планети Піфії (11 КВ23:2), відомої також
    як Магонія і Планета Жінок,
    система зірки Рирі (Епсилон Ерідана).
    25 семпрарія 416 року Ери Відновлення
    
    П'ять величних жриць сиділи на узвишші в кінці вузької частини краплеподібної зали. Зала підсвічувалася синіми лампами і відкритим вогнем, що палав у металевих чашах. На тлі синьо-голубого мерехтіння жриці здавалися п'ятьма однаковими чорними силуетами. Ані облич, ані одягу Святих Матерів Магонії неможливо було роздивитись. Теслен привітався з владичицями планети кивком голови й також присів на м'які подушки троноподібної тумби. У неї було щось схоже на підлокітники, але не було бильця.
    «Незручно», — констатував великий адмірал.
    — Ми вітаємо тебе, Обраний Еарлане Теслене, на материнській планеті нашої раси, — почув він голос, але не зміг визначити, котра з п'яти владичиць звертається до нього. — Ми раді, що ця зустріч відбулася вчасно. Інакше й не могло бути. Всі терміни і виповнення часів вивірені поза нашими бажаннями, і Шляхи Всесвіту не залежать від нашої недосконалості.
    — Воістину так, Святі Матері. Я також вітаю вас від імені братів древнього Ордену Стражів. У теперішню добу тотального засліплення зрячі повинні підтримувати одні одних.
    — Ми почули тебе, Обраний.
    — Багато століть тому, Святі Матері, наші провидці доходили до спільних висновків і спільно протистояли загрозам. Я не бачу причин, які би тепер завадили нашому порозумінню.
    — Ми давно вивчаємо твій шлях, Обраний. Твої зовнішні діяння і твої слова, виголошені під тиском необхідності, не приховали від нас внутрішніх стежок твого духу. Ти протистояв лицемірам, дбав про поступ і не спаплюжив себе брехнею.
    — Є багато імен, але тільки один Шлях. Так було за давніх часів, Святі Матері, так залишається і в часи нашого передстояння.
    — Чи відомо тобі, Обраний, про події, які відбулися останніми днями у Секторі Кастора?
    — Відомо, але без подробиць. Коли сто вісім стандартних годин тому «Капітан Паландо» зійшов з Темних Шляхів на лімесі «Смітсон Джет»[55], моя людина з Кідронії передала мені через Білі Камені повідомлення про початок заколоту. Але, як вам відомо, через Білі Камені не можна передати детальної інформації. Я був би вам вельми вдячний, Святі Матері, якби ви ввели мене у курс справ.
    — Сестро Гітело, виконай прохання Обраного.
    Із непомітної ніші вийшла висока на зріст молода жінка з виразними рисами обличчя і світлим волоссям, заплетеним у косу.
    — Я Сестра Гітела, Обраний, — відрекомендувалась вона. — Я разом з іншими сестрами уповноважена Святими Матерями зберігати безпеку материнської планети. Десять днів тому на планетах Кідронії і Нола в Секторі Кастора відбулися події, які дещо змінили розклад політичних сил в Імперії. На Кідронії під час полювання на підводну тварину загинули командуючий Другим флотом і лідери консерваторів Рехинальдер, Унно і Атлопатек. В районі полювання невідомі підірвали потужний заряд. Імператор звинуватив у теракті кідронійське підпілля, позаяк, майже одночасно з вибухом, у Каманійських горах спалахнуло повстання клонів-шахтарів. За наказом імператора до Ноли і Кідронії були вислані крейсери П'ятнадцятого флоту і Вісімнадцята штурмова дивізія. Близько тисячі військових і Джи Тау на Кідронії і Нолі вже інтерновані або перебувають під домашнім арештом як підозрювані пособники кідронійських федералістів. Серед них і племінник канцлера Цезаріо делла Варда. Він у день теракту перебував у центрі повстання клонів. Ми також отримали повідомлення, що на Кідронії пропали безвісти вчені з Арпікранського Університету — ксенобіолог Вей і археолог Вольск. Офіційна влада стверджує, що їх вбили клони-заколотники, проте ми знаємо, що їх захопили ті ж люди, які викрали з лікарні селища одну з нас — сестру Овіту. Непрямим свідченням того, що вчені викрадені невідомими, стали відставки вищих офіцерів Служби — Яна і Маккосліба. Ґрідас також подав у відставку, але, за нашими даними, імператор її не прийняв. Клони, які захопили три поселення на Кідронії, майже цілковито знищені, але підземні міста досі чинять опір. Ми маємо підтверджену інформацію про те, що повстання клонів було спровоковане агентами імператора з метою приховати справжні мотиви і справжніх організаторів теракту.
    — Майже все з того, що ти розповіла, сестро, мені відомо, — сказав Теслен. — Я, з дозволу Святих Матерів, хотів би дізнатися, по-перше, хто така Тама Шайнар, по-друге, ким можуть бути ті «невідомі», котрі наказали їй викрасти Овіту, Вей і Вольска, а по-третє, чому ці «невідомі» так зацікавлені планетою, відомою під назвою Фаренго?
    — На всі твої запитання, Обраний, ми надамо відповіді в межах тих знань, якими ми володіємо, — сказала одна з Матерів. — Сестра Гітела кілька днів тому підготувала для нашої Ради інформацію про походження і життя телепатки, яку ти називаєш Тамою Шайнар і яка нам відома як сестра-відступниця Шерма. Ця інформація буде тобі надана. Ми не знаємо, на кого тепер працює відступниця, але раніше ми довірили їй немало наших таємниць. Ми під страхом смерті не дозволяємо клонам відвідувати материнську планету, але для двох створінь великого клонороба і пророка Тейсанболона — Шерми і Овіти — Рада Матерів зробила виняток. Ми прийняли їх в Коло Знаючих. Ми ніколи не шкодували про те, що надали знання і вміння сестрі Овіті. Проте, почувши ім'я відступниці Шерми, ми сумуємо. Творець подарував їй великі таланти, а ми — не менші знання. Вона могла принести багато користі людству, але повернула все отримане на шкоду і стала дев'ятою відступницею за всі століття служіння Знаючих, їй оголошено смертну кару. І смерть знайде її, де б її не сховали нові господарі.
    — Я сумую разом із Вами, Святі Матері й Преподобні сестри, коли думаю про моральний занепад цього створіння.
    — Про теперішніх хазяїв відступниці нам нічого не відомо, — додала до сказаного жрицею-Матір'ю Сестра Гітела. — Нам відомо, що вони могутні, що вони однаково ворожі імператору і його політичним опонентам. Їхні аґенти глибоко проникли до керуючої верхівки Служби Запобігання і за допомогою її керівників дісталися до головного накопичувача інформації Кідронійської колонії. Вони справді цікавляться Фаренго. Ця планета зберігає таємниці перших галактичних рас, які жили в попередніх циклах розвитку життя. Таємниці, котрі дарують владу над простором і часом. Саме тому ми вважаємо, що господарі відступниці — це не ящери Ґ'орми. Для ґ'ормітів відкриття таємниць Фаренго небажане. Там є таємниці, до яких причетна їхня раса.
    — Можливо, ґ'орміти руками Шерми знищили небезпечну для них інформацію, зібрану експедицією Анволі на Фаренго?
    — У тій інформації нічого небезпечного для них не було.
    — Звідки вам про це відомо?
    — Саме ми, Знаючі, зламали супремус «Уриїлу», коли перед загибеллю його лагодили на орбіті Кідронії. Всі дані, скопійовані з пам'яті супремусу, від того часу зберігаються в наших архівах. Експедиція Анволі навіть близько не підійшла до сховищ таємниць на Фаренго. Їх зовсім не просто знайти і відкрити.
    — Отже, «Уриїл» не був знищений ґ'ормітами?
    — Причина загибелі «Уриїлу», судячи з усього, назавжди залишиться невідомою. До сказаного ми також можемо додати: те, що господарі відступниці викрали на Кідронії саме Вей, Вольска і Овіту, може означати, що вони готують свою експедицію на Фаренго. Там їм стануть у пригоді професійні навики ксенобіолога, археолога і Знаючої. Є також інформація про те, що на Альфі Альфі зник спеціаліст з геології і палеонтології.
    — Вони готують експедицію, це очевидно. Я дякую вам, Святі Матері, за відвертість.
    — Тоді й ми просимо тебе, Обраний, бути відвертим із нами.
    — Усі мої знання — ваші знання, Святі Матері. Я, як і обіцяв, допоможу вам позбутися тератронних зарядів, якими люди імператора замінували материнську планету. Шантаж припиниться.
    — Це радісна звістка, Обраний. Але зараз ми хочемо поставити тобі запитання, яке не стосується тератронних зарядів.
    — Я вас слухаю.
    — Ми хочемо, щоб ти пригадав день 14 пентарія 394 року.
    — Мені важко його забути. Того дня загинув Шостий флот.
    — У всіх історичних працях і підручниках говориться про те, що ти врятувався у той день від загибелі тільки тому, що адмірал Шелтон відіслав тебе на крейсер «Пантократор», де несподівано помер командир.
    — Це правда.
    — Але ж це не вся правда.
    — Ні, не вся.
    — Ми би хотіли почути всю правду.
    — Це буде довга розповідь, Святі Матері.
    — Позаду вічність, Обраний, і попереду також вічність. Ми не стомимося слухати тебе.
    
    37
    Борт гіперкрейсера І класу А20 «Пантократора»,
    орбіта планети 9КВ077:6,
    система зірки Деканс в районі Білих зірок.
    14 пентарія 394 року Ери Відновлення
    
    — Я все ж наполягаю, капітан-командоре, щоб із «Цефея» персональним кодом командуючого додатково повідомили перелік ваших повноважень, — капітан другого ранґу Мінц намагався не дивитись Тесленові в очі.
    — Зробіть відповідний запит.
    — Зрозумійте мене правильно. Я не…
    — Я повторюю: зробіть запит по формі «сімдесят чотири».
    — Так.
    Капітан другого ранґу трьома пальцями доторкнувся до поверхні еталонного екрана головного пульта. Супремус розгорнув тривимірну проекцію корабельного комунікатора, прийняв запит — і через шість секунд променевий кодований сигнал пішов у напрямі флагмана. Ще через двадцять секунд на екрані з'явилася розкодована відповідь:
    
    
     Підтверджую: капітан-командору Еарлану Теслену моїм наказом № 74-5-609с надані всі без винятку повноваження, передбачені посадою командира крейсера І класу «Пантократор», індекс А20. Комфлоту-шість ґросадмірал Ігі Сенер Шелтон, Борт LС2 «Цефей», 06.34. 14.05.394
    
    
    Мінц перемкнув комунікатор у режим «акустичне оповіщення екіпажу» і безбарвним голосом сказав:
    — Увага! Командний відсік, пост номер один. Шість тридцять чотири. З цієї хвилини капітан-командор Еарлан Теслен прийняв командування крейсером. Повноваження командира здав тимчасово їх виконуючий капітан другого ранґу Озі Мінц. Пости бойової частини, оператори двигунної зміни «два», підтвердіть повідомлення.
    Бойова частина і двигунна зміна підтвердили.
    Мінц передав новому командору управлінські ключі і захищений носій з кодами доступу. З першого пароля Теслен ввів до супремусу наказ про зміну параметрів розпізнавання особи командира. Позитронний мозок запам'ятав його голос, запах, відбитки пальців і малюнок сітківки.
    — А тепер, перший пілоте, поясніть, будь ласка, що у вас тут відбувається, — Теслен намагався надати голосу суворості. Він не був кадровим офіцером і здогадувався, що зараз думають на постах командного відсіку про його призначення.
    — Зараження в лабораторному блоці, сіре. Загинули командир корабля і чотири офіцери-дослідники. У відповідності до інструкції, я прийняв командування і наказав від'єднати лабораторний модуль від крейсера.
    — Характер ураження? Вірус?
    — Ні, ксеноморфи. Я припускаю, що вам, капітан-командоре, про характер ураження краще доповість підполковник-дослідник Цзан. Він працював у модулі.
    — Він не заразився?
    — Ознак зараження не виявлено. Але я наказав його ізолювати у біоблоці казематного модуля.
    — Ви вчинили розумно. Інформація з лабораторного модуля ще надходить?
    — Так. Усі люди там загинули. В модулі фіксується активність декількох сотень ксеноморфів. Модуль перебуває на компланарній орбіті[56] з параметрами…
    — З'єднайте мене зі Цзаном.
    На панелі другого посту командного відсіку загорілося синювате світло. За декілька секунд там виникло тривимірне зображення офіцера в зеленій уніформі. Він також побачив Теслена і його командорські нашивки. Підвівся, витягнув руки вздовж тіла:
    — Підполковник-дослідник Цзан Фан, сіре, куратор лабораторної частини!
    — Я чекаю від вас доповіді про те, що сталося, підполковнику.
    — Згідно з наказом адмірала Шелтона, сіре, сто шістдесят три стандартних години тому до «Пантократора» було пристиковано безпілотного розвідувального рейдера KS674. З борту безпілотника до лабораторного модуля «Пантократора» перевантажили чотири контейнери з біологічними матеріалами, доставленими з невідомої мені планети.
    — А чому невідомої?
    — Сіре, нам не повідомили її координат і назви. Покійний капітан першого раніу Едірні, ваш попередник, сказав нам, що це матеріали надзвичайно секретної експедиції. Рівень секретності «шість А». Тобто вищий за мій персональний допуск. Нам заборонили обговорювати цю тему з членами екіпажу, окрім п'яти старших офіцерів. Контейнери були нестандартні, особливого типу, з динамічним польовим ізолятором.
    — Для чого вони призначалися, на вашу думку?
    — Я можу помилятися, командоре, але, на мою думку, ці контейнери були виготовлені для гранично надійної ізоляції при транспортуванні особливо небезпечних форм життя позаземного походження.
    — Вас не попередили про небезпечність умісту контейнерів?
    — Не зовсім так, сер.
    — Поясніть.
    — Нас попередили, що у зразках можуть бути біологічно активні зародки небезпечних ксеноморфів… Але те, сіре, з чим ми зіштовхнулися в реальності, перевищило всі наші уявлення про можливу загрозу.
    — Детальніше.
    — Ми вийняли з контейнерів близько півтонни суміші ґрунту, розкладених біологічних тканин з невизначеною морфологією і декілька компактних об'єктів, схожих на великі ороговілі яйця. Ми зосередилися на цих «яйцях». Гравірезонансне просвічування виявило в них зародки невідомих науці ксеноморфів з надзвичайно складною небілковою структурою. Ми відіслали тривимірні проекції «яєць» до «Цефея». Звідти, за підписом головного біолога флоту генерал-майора-дослідника Фаламанда, надійшло розпорядження розмістити «яйця» і ґрунт в інкубаторі. В розпорядженні містилися рекомендаційні параметри інкубаційного середовища. Я припускаю, сіре, що генералу Фаламанду і його офіцерам відомо більше, аніж мені, щодо природи й походження цих «яєць» і ґрунту.
    — Це очевидно. Продовжуйте.
    — Після розміщення їх в інкубаторі «яйця», всупереч нашим сподіванням, не проявили біоактивності. Проте із мікроспор, які містилися в ґрунті, за двадцять стандартних годин розвинулася примітивна желеподібна життєва форма. Капітан Едірні прийшов до лабораторного модуля подивитися на неї. Сімдесят шість стандартних годин тому, сер. З примітивною формою саме в цей час почали відбуватися дивні метаморфози, після того — яскравий спалах, а згодом в інкубаторі з'явилися більш агресивні ксеноморфи. Вони розбили його корпус і вбили всіх, хто був у лабораторії. У них була блискавична реакція, сіре. Такі прудкі створіння я бачив уперше. Я стояв біля шлюзу і ледве встиг залишити модуль. Потім Мінц наказав відділити його від крейсера. Вважаю, що це було правильне рішення. І ще, командоре.
    — Я слухаю.
    — Я, сіре, досі не можу зрозуміти, звідки вискочили ці монстри. Такого приросту біомаси не буває, це якась вибухоподібна мутація чи ще щось.
    — Може, вони вилупилися з «яєць»?
    — Малоймовірно. Ні, сіре, не просто малоймовірно, а абсолютно неможливо.
    — Я вас зрозумів, підполковнику. Ви поки що залишайтеся на карантині. Це необхідно.
    — Так, сіре.
    Голографічне зображення Цзана згасло. Кілька хвилин Теслен мовчав. Потім звернувся до Мінца:
    — Покажіть мені, що відбувається зараз на від'єднаному модулі.
    На одному з пласких екранів з'явилося зображення лабораторного відсіку, ним бігало зо двадцять ґиргів.
    — Комахи? — здивувався командор.
    — Схожі, — погодився перший пілот. — Проте наші лабораторні доки називали їх…
    Він не встиг повідомити, як називали ґиргів військові дослідники «Пантократора». Саме в цей час супремус крейсера оголосив тривогу найвищого рівня. Він повідомив на перший пост, що вісім секунд тому чотири кораблі першої лінії Шостого флоту, включно з флагманським лінкором «Цефеєм», були атаковані невизначеним ворогом і, згідно з попередніми оцінками, отримали несумісні з базовими функціями пошкодження.
    
    38
    Підземний рівень резиденції Ради 23-ох
    планети Піфії (11КВ23:2),
    відомої також як Магонія і Планета Жінок,
    система зірки Рирі (Епсилон Ерідана).
    25 семпрарія 416 року Ери Відновлення
    
    — Ось так, Святі Матері, все відбувалося насправді, — закінчив свою розповідь Теслен.
    — А чому безпілотник із біологічними матеріалами Шелтон відіслав саме до «Пантократора»?
    — На цьому крейсері був найкраще споряджений лабораторний модуль зі всього складу Шостого флоту. Плюс група досвідчених ксенобіологів і медиків. «Пантократор» спочатку проектувався як військово-дослідницький корабель для вивчення віддалених планет. Розмірами він майже не поступався лінкорові й мав таку ж двигунну групу, як у «Цефея». Екіпаж лінкора другого класу на той час налічував у табельному переліку п'ятдесят сім одиниць, а екіпаж «Пантократора» — сорок дев'ять.
    — А що сталося потім з лабораторним модулем?
    — Після атаки ящерів ми про нього забули. Якщо ґ'орміти його тоді не підібрали, то він мав за кілька днів згоріти в атмосфері планети 9КВ077:б.
    — Ми вважаємо, Обраний, що вони його таки підібрали.
    — Так, розумію, про що ви. Ще тоді, у дев'яносто четвертому, я підозрював, що Війна розпочалася саме через ці «яйця». Якщо мені не зраджує інтуїція, то це були святині ґ'ормітів, ороговілі «яйця» Великих Повзучих Отців.
    — Інтуїція привела тебе до найближчих окраїн істини, Обраний. Ці мертві «яйця», як відомо Знаючим, належать особливому виду ксеноморфів, без яких була неможливою життєдіяльність однієї з примітивних статей Повзучих. Ці створіння ненадовго пережили Отців. А про ґиргів ти знаєш.
    — У загальних рисах, Святі Матері. Ця зброя ящерів, на думку Обраних, здатна викоренити нашу расу. Чи вдасться нам не допустити другої війни?
    — Це в межах наших можливостей. Для цього нам, Обраний, потрібно випередити тих, хто викрав нашу сестру Овіту.
    — Як саме випередити?
    — Дістатися до Фаренго швидше, аніж туди дістануться вони. Інакше війни ми не уникнемо.
    — Я можу чимось допомогти?
    — Так. У нас немає кораблів, спроможних здійснити такий переліт. Кожного з наших зорельотів, рейсове завдання якого викличе підозри в аналітиків Служби, буде перехоплено ще до того моменту, коли він досягне лімеса «Сімпсон Джет». Аґенти Ґрідаса контролюють ключові паролі всіх наших пасажирських лайнерів і вантажних кораблів. Але ми можемо надати пальне, програмне забезпечення і спеціалістів для такого польоту.
    — Вам потрібний «Капітан Паландо»?
    — Так, Обраний.
    — Я повинен подумати, Святі Матері.
    — Це твоє право, Обраний. Сестра Гітела надасть тобі всю необхідну інформацію. Але ми просимо тебе, в ім'я твоєї ж безпеки, не залишати поки що підземелля.
    — Нехай буде так.
    
    Про відступницю Шерму. Вибірка з інформації, надана Радою 23-ох Обраному Теслену
    У 395 році альфійська компанія «Еттлі Касмік» звернулася до відомого спеціаліста з вирощування клонів Тейсанболона, який проживав на Нолі, з пропозицією виготовити для служби безпеки компанії обмежену серію довгоживучих клонів з телепатичними здібностями. Тейсанболон, якому тоді вже було більше ста років, вважався генієм клонування і єдиним майстром, здатним програмувати у своїх виробах розвиток надлюдських ментальних властивостей. Того ж року Тейсанболон помістив до молекулярних колисок альфійської клон-фабрики «Нове життя» вісім ембріонів з різними вихідними генетичними матрицями. У процесі вирощування три ембріони були відбраковані. П'ять ембріонів Тейсанболон довів до свідомої стадії і в 408 році віддав їх для тестування спеціалістам з «Еттлі Касмік». Вони відбракували ще двох і схвалили до виховально-функціональної стадії трьох клонів — двох жіночої статі, яких майстер назвав Овітою і Шермою, і одного чоловічої статі, котрому дав ім'я Ленго. Всіх трьох готували за спеціальною програмою, яка включала і ментальну підготовку, і вивчення навиків аґента-спеціаліста з протидії промисловому шпигунству. Під час навчання Ленго загинув за нез'ясованих обставин. До 410 року Овіта і Шерма стали найдорожчими клонами в історії Альфи Альфи. Того ж року помер Тейсанболон. У своєму заповіті він вказав, що Овіту і Шерму потрібно вважати його підсумковими шедеврами, величними досягненнями майстерності його клану і прощальним подарунком великого майстра людству. Вважається, що основним генетичним матеріалом для виготовлення Овіти і Шерми слугували клітини, вилучені вчителем Тейсанболона — майстром Сумбулом — з тіла Знаючої Карси, телепатки і провидиці, котра жила в епоху імператора Еарлана II. Ще за однією версією, Тейсанболон отримав від невідомих генетичний матеріал гуманоїдів «раси Б», які колись жили на Магонії.
    У 411 році Шерма взяла участь в операції з викриття промислових шпигунів конкуруючої земної корпорації «Альпарасан». Інформація, отримана Шермою під час ментального сканування працівників «Еттлі Касмік», стала вирішальним фактором, який визначив успішність операції. Відповідно до офіційної заяви керівництва компанії, завдяки діям сек'юріті, вони запобігли збиткам у розмірі восьми мільярдів імперських фунтів.
    Шерма стала відомою. Вона вийшла заміж за члена ради директорів «Еттлі Касмік» мільярдера Ормана Шайнара, котрий через цей мезальянс практично розірвав стосунки зі своїм кланом. Їй було надано імперське громадянство першої категорії. Шерма прославилася на Альфі Альфі як екзотична красуня, героїня світських хронік, танцівниця і поетеса. Одночасно вона продовжувала активно консультувати «Еттлі Касмік» з питань безпеки.
    У той же час, з дозволу компанії, до неї вперше звернувся за консультацією тодішній керівник альфійського підрозділу управління «А» Служби Запобігання командор Биргир Ян. Є свідчення, що Шерма стала коханкою Яна. Під час візиту на Альфу Альфу Туре Шактірі Другого Шерму запросили на вечерю до імператора. Вони провели удвох і без свідків шість годин. Після цього Шерма стала однією з найупливовіших жінок на планеті. Проте і кількість її ворогів збільшувалася. Родичі чоловіка офіційно звинуватили її в застосуванні гіпнозу з метою заволодіння майном Шайнарів. Їі також звинуватили в нелеґальних зв'язках зі Знаючими. На Шерму здійснили замах, вона дивом уникнула смерті.
    У 412 році компанія відіслала клонку Овіту на Піфію з розвідувальною місією. Керівників «Еттлі Касмік» цікавила таємна технологія виробництва волоконного покриття корпусів кораблів на базі анізотропного берила, розроблена вченими піфійської Лабораторії перспективного матеріалознавства. Проте на материнській планеті Овіта звернулась до Вчення Знаючих, зреклася попередніх поглядів і відмовилася виконувати завдання своїх господарів.
    Сестра Овіта запросила Шерму на Піфію. Але Шерма не змогла розірвати контракту з «Еттлі Касмік». У квадрарії 413 року вона, незважаючи на судову заборону залишати планету, втекла з Альфи Альфи до Піфії з допомогою свого чоловіка і його двоюрідного брата, капітана лайнера «Максвел» Рами Шайнара. Як і для Овіти, для неї зробили виняток з правила, яке забороняє клонам перебувати на материнській планеті. Матері Піфії були вражені силою ментального таланту Шерми, а також її непереборним стремлінням розширити свої знання і вивчати таємні мистецтва. Її залучили до нижчих ступенів Вчення Знаючих, а через рік відіслали на Землю з конфіденційною місією.
    На Землі вона знову потрапила до поля зору Біргіра Яна, який на той час став координатором управління «А» і адміралом. Шерма відступила від Вчення Знаючих. За іншою версією, вона ніколи не була відвертою зі Святими Матерями і лише виконувала на Піфії завдання Джи Тау. Через її відступництво резидентура материнської планети в поселеннях Сонячної системи зазнала значних збитків. Кілька сестер, які після її зради потрапили до рук Служби, померли під час допитів. Шермі присвоїли аґентський псевдонім «Ліктор» і звання прем'єр-лейтенанта. На Землі відступниця народила доньку, вірогідно від Яна. Є аґентурні дані про те, що її доньці частково або й повністю передалися ментальні здібності Шерми. Теперішнє місцезнаходження відступниці та її доньки невідоме.
    
    39
    Форт Брі, головна база Першого флоту,
    Місяць, супутник Землі (0КА01:За),
    Сонячна система.
    26 семпрарія 416 року Ери Відновлення
    
    — Ось як воно буває, Марков, — імператор дивився на детектива радше співчутливо, ніж суворо. — На круту гайку завжди знайдеться ґвинт з прибамбасом.
    — Були об'єктивні причини, сіре, які заважали слідству.
    — Які?
    — По-перше, сіре, мала місце неузгодженість дій поміж різними підрозділами Служби. У нас не було досвідченого тактичного координатора. Радник-представник Вангель Гело не мав ані відповідних навиків, ані повноважень…
    — Так, мене ознайомили з твоїм звітом. Усі, хто допустив цю ганебну кідронійську плутанину, вже розжалувані й перебувають під слідством. Проте, чесно кажучи, я, перш за все, сподівався не на омаді, а на твою хвалену інтуїцію.
    — Я готовий відбути належне покарання, сіре.
    — Ти повинен знайти тих, хто все це влаштував.
    — Я зроблю все можливе, сіре.
    — У тебе вже є версії?
    — Так, сіре.
    — Кажи.
    — Є три сліди, сіре. Перший: із кідронійського супутника вдалося відстежити маршрути їхніх дискоїдів і місце старту нерозпізнаного корабля. Там зараз працює група криміналістів. За даними супутників і за інверсійним слідом вдалося визначити, що це був скеґер[57] класу «U» або «UJ». Можливо, чиясь приватна яхта. Тридцять годин тому в портах почали дистанційно сканувати супремуси кораблів подібних типів, які туди прибувають. Але це радше для очищення сумління, сіре. Вони не ідіоти і до портів не полізуть. У них десь у Секторі Кастора є своя таємна база. Скеґери далеко не літають, отже, база в радіусі двох-трьох парсеків від Абелари. Аналітики склали перелік перспективних для пошуку областей. Слід номер два: вони викрали Знаючу, котру перед тим відбили у делла Варди в поселенні «Благословенне починання». Ми встановили, хто вона. Це клонка-телепатка з Альфи Альфи, з тієї ж серії, що й Шерма. Її ім'я Овіта Дейман. Вона чотири роки тому зрадила своїх господарів і почала служити піфійкам. Третій слід: за даними експертів, вибух над океаном був спрямований не на командуючого, а на той катер, де перебували Унно і Вей. Заряд скинули з військового орбітера. Я припускаю, що за вибухом стоїть клан Ферфаксів. Вони мстили намісниці за Тену. Але чомусь про вибух були заздалегідь інформовані викрадачі Вей. Вони дісталися до неї на кілька хвилин раніше за рятувальників, отже, точно знали про час і характер теракту. Припускаю, що між Ферфаксами і ними існує якийсь зв'язок. За цю ниточку варто потягнути, сіре.
    — Так, погоджуюся з тобою. Потягнути треба. Ферфакси вже під домашнім арештом. Уся їхня сімейка. Ми їх розколемо. А от стосовно цієї… другої клонки — я не зовсім зрозумів тебе.
    — Я думаю, сіре, що потрібно шукати слід у минулому Шерми.
    — У неї багато чого в минулому. Наприклад, я, — погляд-бурав встромився в обличчя детектива. Той витримав, не відводячи очей від монарха, і продовжив:
    — У її походженні, сіре. Там є багато непрозорих епізодів. Починаючи з цього майстра-клонороба.
    — Тейсанболона? Я його пам'ятаю. Поважний був старець. Що в ньому «непрозорого»?
    — Він був з Ноли, сіре. Його клан жив на Нолі півтора століття.
    — І що?
    — Його племінник був одним із політичних лідерів Ноланської Федерації і депутатом їхнього бунтівного Конгресу. Він загинув, коли федерати воювали з Шостим флотом. А після придушення ноланських сепаратистів за наказом адмірала Шелтона були репресовані його дружина і діти. Вони всі загинули в копальнях Кідронії. Вони були єдиними нащадками роду майстра, сіре. Тейсанболон формально був непричетним до тих подій, але він міг потім помститися за членів свого клану. Міг підкласти під Імперію, так би мовити, «живу бомбу».
    — Шерма — жива бомба?
    — Я образно, сіре. Прошу вибачення.
    — Вона могла вбити мене, проте я живий. Тобі ж, напевне, відомо, що я провів із нею цілу ніч. І я тоді був без охорони.
    — Можливо, зараз вона намагається вбити Імперію.
    — Спровокувати другу війну з Ґ'ормою?
    — Не виключено.
    — Що тобі потрібно для роботи?
    — Повноваження і доступи.
    — Які?
    — Чим вони будуть крутішими, тим краще для справи.
    — З цієї миті ти — надзвичайний імперський комісар із доступом «шість «А». Що ще?
    — Перепрошую, сіре, але є такі жирні й забурілі контори, яким, вибачте, насрати на комісарські погони. Мені буде потрібний повний доступ до таємних архівів компаній «Еттлі Касмік». Найповніший, сер.
    — Вважай, що ти його маєш, комісаре Марков. Вилітай на Альфу Альфу негайно і дій від мого імені. Бери у свою команду всіх, кого вважаєш за потрібне — і дій, дій. Зараз головне — діяти, і діяти швидко. У твоєму розпорядженні, якщо знадобиться, будуть усі ресурси Імперії.
   
   
    
     Частина друга: Привиди Першого циклу
    
    1
    Ось іще один різновид повернення з небуття. Тиха пульсація перетворюється на слова. Кожен сплеск світового ефіру — ледь відчутний, оманливий і плинний, наче доторк туману — залишає на берегах свідомості слова. Особливі слова, пов'язані між собою темною забороненою родинністю. Слова, які недосяжні й неможливі для іншої присутності.
    Ось слова лежать на кордоні свідомого — шерега за шерегою, низка за низкою. Вони не потребують розуміння. Вони самі собою набувають рис, огортаються твердістю і волею. Вони існують незалежно від носія і джерела, без жодної мислячої істоти. Слова, які повтікали від своїх батьків. Вольск сприймає їх, немов дикі часточки світу. Часточки, що заблукали в джунґлях чужих, неприйнятних для людського сприйняття сенсів.
    
    
     Тінь попередника
     там, на зірках непідсудних,
     де уламки полишених гнізд
     перетерті на щось, недостойне
     найменших зусиль називання.
     …Так програли ми часові
     і немає нащадків для помсти.
     
     Тінь попередника
     нас не врятує, не втішить, не зніме пов'язки
     з місць, де могли б бути очі.
     Тому і прозріння не буде.
     Ступінь посвяти залишиться першим,
     найнижчим, без прав і ключів
     до майбутнього.
     Так програють остаточно.
    
    
    Вольск розплющує очі. Над ним схиляється Тама. Його погляд невпевнено, немов боячись пасток, пробігає її обличчям. Очима, губами, тонкими крильцями бездоганного носика. Все одночасно знайоме й незнайоме. Ідеально організоване. Стримане — та все ж сповнене впевненої зухвалості. Тама запитує:
    — Тобі подобаються мої вірші?
    — Що сталося?
    — Нічого не сталося. Поки що нічого.
    Обличчя Тами. Очі Тами. Губи Тами. Археолог напружується, пробує підвести голову їй назустріч, але щось м'яке й водночас непереборне утримує його. Над головою схиленої Тами він помічає дугасте склепіння кольору сирого жовтка. І тепле світло, яке лине звідусіль.
    — Де ми?
    — У місці, де панують мир, гармонія і порядок.
    — Гармонія… Невже бувають такі місця?
    — Всесвіт безмежний.
    — А де накопичувач?
    — Накопичувач? — Тама посміхається. — Тут його немає. Він залишився в минулому.
    — Я не розумію… У якому минулому? Я пам'ятаю, ми були у «скриньці», я встановив дельта-порт, увімкнув його і… Далі нічого не пам'ятаю. Щось сталося. А, до речі, де Марков?
    — Теж у минулому.
    — Його вбито?
    — Ні, навіщо ж… Він живий. Але у минулому.
    — А ти?
    — Я в теперішньому. І ти теж. А з Марковим ми навряд чи коли зустрінемося.
    — Ми на Кідронії?
    — Уже ні.
    — На орбіті? Це медблок Служби? Мене поранено? — питання сиплються з нього, як із зіпсованого діагностичного пристрою. Він і сам розуміє, що ці питання недоречні, але чомусь не може зупинитися.
    Тама відходить від кокона, який утримує Вольска. Він завважує, що вона майже оголена. На ній лише смужка тканини мінливого кольору, недбало обгорнена навколо стегон. Тканину вкривають закручені у спіралі й павутинки золоті лінії. Вони спалахують і гаснуть при найменшому русі дівчини. Археолог бачив такий одяг в історичних серіалах. Так одягалися наложниці володарів і сановників Старої Імперії. Тканина ідеально гармонує з темно-червоною шкірою Тами, з химерними вигинами золотавого татуювання на її плечах і ключицях. Від дівчини струмить переможна енергія влади. Енергія, напруга якої межова для людської істоти. Кожен вигин її тіла, кожна хвиля її пружного волосся стверджує і наказує: «Слугуй мені, тому що я — весняна сила юності. Слугуй мені, тому що я — втілена досконалість».
    — Хто ти? — це питання виникає окремо від попереднього потоку бентежної запитальності.
    — Я вже колись відповідала тобі на це питання, Алексе. Я — та, що стоїть на краю.
    — На краю? Це з якоїсь давньої леґенди? Титулування? Що означають ці слова? Я не розумію. Нічого не розумію… Туман. Темрява. Скільки я пробув у… безсвідомості?
    — Декілька діб.
    — Діб?
    — Так, Алексе. Про тебе потурбувалися. Ти у прекрасній формі. Усі твої соматичні й психічні функції в межах норми, вмонтований комунікатор не постраждав, контрольні та шпигунські імплантани Служби видалені без наслідків. До речі, серед них знайшовся малопомітний імплантан-убивця. Дуже небезпечний, нового типу. Він мав завдання ввести у твій мозок руйнівний токсин. Увести при будь-якій спробі демонтувати твою імплантну мережу. Технікам довелося з ним добре помучитись.
    — Яким технікам?
    — Тобою опікувались люди, які бажають тобі добра і праведних знань.
    — Праведних знань?
    — Досі ти, як і більшість людей, ішов до фальшивої мети. До мети, в якій не було істини. Я вкажу тобі правильну.
    — Ти не ксенобіолог Тама Шайнар, правда ж? — у свідомості археолога виникає перший надійний острівець ясності. Виникає і починає зростати. Спочатку з хвиль забуття з'являються окремі скелі й обмілини, потім процес пришвидшується.
    — Це ім'я також моє, — каже темно-червона дівчина. — Я жила, входячи в імена і виходячи з них. Таким є шлях, накреслений моїм творцем. Деякі з імен уже забулися, деякі все ще не відстають від мене, немов приручені звірятка. Ім'я «Тама» також біжить у цій зграї. Але з цього моменту ти називатимеш мене моїм першим ім'ям. Я Шерма Айлія. Мене створено для виправлення світу.
    — Марков мав рацію, — Вольск закриває очі. Яскрава, пекуча краса Тами-Шерми пригнічує і втомлює його. Раніше він ніколи не здогадувався, що можуть існувати такі тілесні форми, поряд з якими складно залишатися самим собою. Форми, які вимагають негайно злитися з ними, наказують і володарюють. Форми, які не знають, що таке відмова або відтермінування.
    — Та припини ти нарешті згадувати того Маркова, Алексе. Він — лише вірний собака клану Ойзеле. Залиш йому і таким, як він, їхні лягаві радощі. Тебе обрано для іншого призначення.
    — Чого ти від мене хочеш?
    — Добровільного приєднання до сповідників істинної мети.
    — А вона справді істинна?
    — Так.
    — Ти впевнена?
    — Невже я подібна до людини, яку використовують?
    — Але ж я не знаю, якою насправді є ваша мета. Я знаю лише, що ви проти імператора. Але цього недостатньо. Напевне, мені спочатку треба ознайомитися з основами вашого вчення, з писаннями ваших авторитетів…
    — У цьому немає необхідності, Алексе. Ми ж не адепти таємної релігії. Ми повстанці. Нашу мету можна сформулювати коротко і прозоро. Тут і тепер.
    — Тут і тепер? — повторює Вольск, ніби смакуючи ці слова. — Тут і тепер… Тоді я слухаю, кажи.
    — Імперія, Алексе, як адміністративна форма організації людства, віджила ще на початку минулого століття. Те, що Ойзеле, за допомогою олігархів, шістдесят років тому реставрували цю систему влади, відкинуло людство до давніх часів мілітаристського деспотизму. Це ж дежавю, Алексе, замкнене коло. Під владою адміралів і лордів людство вироджується. Військово-промислові колонії організовані надто примітивно. Клани неспроможні ефективно керувати співтовариством світів. Руйнівні генні мутації вийшли з-під контролю. Занадто довго люди штучно продовжували собі життя, споживали синтетичну їжу, піддавали органи модифікаціям і жили у неприродному середовищі. Тепер настав час платити за рахунками. Природні механізми спадковості більше не працюють. Паралельно зростає ненависть поміж соціальними групами і станами, якість життя погіршується з року в рік, число самогубств зашкалює. Зруйновані під час Смути мегаполіси Землі й Марса досі не відновлені, місячні поселення майже безлюдні. Імператор зберігає лише примарну владу, погрожуючи населеним світам тератронною зброєю. Але навіть він не здатний змусити, скажімо, Тіронію продавати товари Аврелії нижче їхньої собівартості. Світам стало невигідно торгувати між собою. Світи закривають митні кордони, створюють самодостатні економіки зі спрощеними циклами господарювання. Навіть якість молекулярних синтетиків невпинно падає. Повсюди стагнація, корупція і безвихідь. Насувається катастрофа. Для врятування людства, як мінімум, має бути зруйнована Нова імперія, а світи повинні отримати свободу.
    — А як максимум?
    — Потрібна ґарантія, що зло не відродиться знову. Треба звільнити людство від зародків деспотизму.
    — Себто?
    — По-перше, від піфійської олігархії Преподобних сестер, які останні чотириста років були наставницями-опікунками найбридкіших диктаторів і мракобісів. По-друге, від транссвітових корпорацій, прибутки яких напряму залежать від пограбування малих світів та від імперських військових замовлень. По-третє, від офіцерських династій Флоту з їхнім безмежним вузькокастовим егоїзмом. Ці три колиски зла треба зруйнувати в першу чергу.
    — Але ж, Тамо, чи то пак, Шермо, погодься: саме на цих структурах тримається безпека населених світів. Якщо їх знищити, людство вчергове впаде у прірву хаосу і варварства.
    — Це брехня, яку втовкмачують у голови людей продажні ідеологи. Співтовариство світів проживе й без паразитичної аристократії. Вільні світи збудують федерацію, подібну до Ноланської. Адже ти не сперечатимешся з тим, що Федерація Ноли була квітучою незалежною державою без усяких там імперій.
    — Вона торгувала з Імперією.
    — Торгувала зі світами, які формально входили до складу Імперії. Від імперської адміністрації у ті роки залишились жалюгідні острівці переляканого чиновництва. Колонії в роки Смути самі організовували торгівлю і спілкування одна з одною. І непогано давали собі раду.
    — Ось лише кількість людей у Галактиці в ті «щасливі» роки скоротилась удвічі. А на Марсі та Сагунті майже всі загинули. Чи не завелика ціна такої «свободи»?
    — У світах Федерації нічого подібного не відбувалося.
    — Припустимо. Але Федерація врешті-решт програла.
    — Випадковість. Помилки історії волають про виправлення.
    — І ти готова розпочати?
    — Цілком.
    — Ти настільки могутня?
    — Це мої вороги слабкі. Система з'їдає сама себе.
    — Тоді варто лише почекати — і…
    — Ні, я не чекатиму. Тератронні бомби в руках маніяків, мізки яких запалені ідеєю всевладдя.
    — Тебе навчили переконувати. Я оцінив, Шермо.
    — Просто я насправді вірю в те, про що кажу.
    — А мене навчили не довіряти фанатикам.
    — Знайома пісня… Одного разу на Бальсані мене вкусила тамтешня отруйна псевдопода. Ось сюди, — Шерма розщеплює широкий браслет на руці й показує археологові схований під ним ледь помітний шрамик у вигляді літери «т». — У мене почався прогресуючий парез. Тип токсину не визначили, стандартні антидоти не допомагали. Ніхто не вірив, що я виживу. Але серед тамтешніх лікарів, на моє щастя, був один фанатик альтернативної медицини. Безбашенний такий дядько, впертий, як сельвійська рогата мантикора. Він ризикнув дати мені експериментальну протиотруту, синтезовану ним на основі соку надзвичайно рідкісної бальсанійської рослини. Його, зрозуміло, перед тим попередили про професійну й кримінальну відповідальність за несанкціоновані методи лікування і таке інше. Але, як я казала, він був фанатиком. І лише завдяки його фанатизмові залишилась жити.
    — Красива історія.
    — Повчальна. Я про те, Алексе, що фанатикам іноді варто довіряти. Тоді, коли всі ще сумніваються і тягнуть час, фанатики діють. У нас уже немає часу для сумнівів. Людство вражене гангреною і швидко йде назустріч загибелі.
    — Чим я можу допомогти хворому людству?
    — Ми повинні оволодіти знаннями Повзучих.
    — Яким чином?
    — Ми полетимо на Фаренго. Там незруйновані осередки древньої цивілізації.
    — «Тінь попередника», — згадує Вольск рядок із вірша Шерми. — Але ж ці «осередки», напевне, добре захищені. Навіть не напевне, а точно. Ваші люди вже розшифрували дані з «Уриїла»?
    — Частково. Але насправді в тих даних немає нічого цікавого, Алексе. Ми вважаємо, що загибель «Уриїлу» таки була випадковістю.
    — Ось воно як…
    — Ти здивований?
    — Не так, щоби сильно.
    — Міфи про те, що кожний, хто доторкнеться до таємниці Фаренго, приречений, навмисно поширювалися Знаючими. Їм вигідна монополія на інформацію. Преподобні сестрички навчилися заробляти на вибірковому замовчуванні важливих фактів.
    — А якщо я відмовлюся?
    — Це буде неправильно… А чому ти закриваєш очі, Алексе?
    — Ти така вродлива, що у мене від твоєї вроди аж очі болять, — Вольск знову дивиться на темношкіру богиню.
    — Мій творець втілив у мені генетичну досконалість найкрасивіших жінок чотирьох світів і кількох епох.
    — Смерть від скромності тобі не загрожує, — Вольск раптом виявляє, що кокон більше не тримає його. Його плоть відчуває простір і напружується назустріч богині.
    — Якщо я замовкну, то почне промовляти моє тіло, — посміхається богиня, і в її очах спалахує небезпечне темне полум'я. — Спочатку моє тіло промовлятиме ледь чутно, майже шепотітиме. Потім голосніше, а потім почне кричати. Твої правильні бажання, Алексе, вже чують цей голос, вже прислухаються до нього. Дріж у твоєму тілі — свідок наближення істини. І моє тіло виправдає цього свідка. Воно вміє виправдовувати й переконувати так, як ніколи не зможуть виправдати й переконати слова. Мова тіла проста, але з її допомогою можна виводити на поле ясності найхитріші з речей нашого віку.
    — Ти знову проголошуєш складні словоформи. Немов поет.
    — Я поет, Алексе. Без усяких там «немов».
    Шерма одним порухом, одночасно капризним, викличним і різким, вивільняється з тканини на стегнах…
    
    2
    Завод, що виробляє тератронну зброю,
    1-ий Імперський Арсенал,
    планета Альфа Альфа (4КВ20:8),
    зоряна система Альдебарана.
    25 семпрарія 416 року Ери Відновлення
    
    Технік Раван проминув останній із контрольних коридорів і притиснув долоню до розпізнавального кола на дверях Головного стендового комплексу. Коло коротко блимнуло на знак того, що технік пройшов чергову ідентифікацію особи. Важка панель безгучно «потонула» у підлозі, відкриваючи огороджений майданчик і багатокілометрову перспективу цехів. Яскраво освітлені стенди і напівпрозорі мембрани молекулярних фільтрів тягнулись вздовж неї. На перший погляд, величезне приміщення здавалося безлюдним. Лише на віддалі кількасот метрів можна було побачити групу техніків, які невідривно спостерігали за трансформаціями якогось блакитного контуру в тривимірному демонстраторі.
    Чотири техніки в одному секторі. На роботизованому заводі таке вважалося справжнім багатолюддям. На це сьогодні була причина. Тут, у Секторі оболонок, запускали новий калібрувальний стенд. Складний агрегат ще не підключився до виробничої симфонії заводу і вимагав присутності наладників найвищої кваліфікації. Таких, як Раван.
    Він притамував у собі гостре бажання глянути на стелю — туди, де знаходились панорамні сканери служби безпеки Першого Арсеналу. Він знав, що не має права жодним підозрілим рухом видати себе. Сканери не повинні помітити ані ознак страху, ані дивних рухів, ані раптових змін фізіологічних параметрів його організму. Надто настороженими й досвідченими були тутешні охоронці, надто досконалі системи контролю відслідковували кожен крок, кожен погляд і кожен удар серця персоналу найбільш секретного й захищеного із заводів Імперії.
    Технік пройшов ґалереєю до опорних кілець нового стенду, зійшов стрімкими сходами на його найнижчий технологічний рівень і зробив вигляд, що перевіряє індикатори робочого поля. Ця процедура входила до переліку його обов'язків. Два дні тому Раван переконався, що жодний зі сканерів не зможе побачити, що він робить, якщо стати обличчям до панелі з індикаторами і закрити тілом вузьку нішу в силовій оплітці.
    Технік утиснувся між тартановими колонами, імітуючи перевірку панелі. Цієї миті підшкірний імплантан, замаскований під стандартний медичний чіп, розсунув шкіряні бганки на Равановому животі й висадив під тканину його комбінезона маленьке керамічне зернятко-контейнер. Легке поколювання повідомило технікові, що контейнер закріпився на шкірі за кілька міліметрів від застібки клапана, а отвір у тілі оброблено заживляючим гелем.
    Технік непомітним рухом розщепив застібку комбінезона і приліпив контейнер до зап'ястка. Потім прикрив його від сканерів манжетом. Раван, не кваплячись, вийшов з ніші й для проформи оглянув ще дві панелі. За півгодини він рушив у напрямі гігієнічної кімнати. Дорогою він мав пройти коридором, у стіні якого, між плитами обличкування, виникла непомітна щілина. Ще два тижні тому Раван за допомогою спеціальної лопатки вдавив до цієї щілини кілька грамів живильної пасти. Тепер він мав такою ж лопаткою заглибити у пасту контейнер.
    Затиснувши лопатку поміж вказівним і великим пальцями правої руки, технік відігнув манжет і зняв зі шкіри зернятко. Він перебував у вузькій зоні, недоступній для приладів спостереження, і мав закріпити контейнер миттєво. Так, щоби затримка не навела на підозри позитронний мозок системи безпеки, що, окрім іншого, відслідковував маршрути пересування персоналу заводською територією. Той, хто інструктував техніка, виділив для цієї операції дві секунди. Усього дві — й ні секунди більше. Раванове серце билось у звичайному ритмі — перед операцією він активував нанорегулятор серцевого ритму, що дозволяв обдурити сканери. Позитронний мозок міг насторожитися, зафіксувавши невмотивоване прискорене серцебиття в одного зі співробітників. Єдине, з чим технік не давав собі ради, було виділення поту. Існували засоби, що ефективно блокували цей фізіологічний процес. Але їхня хімічна активність була надто високою, і Раван не ризикнув застосувати антиперспіранти. Коли він вдавлював контейнер до щілини, його чоло вкрилось рясними краплями.
    Наступної миті яскравий спалах засліпив його. Він відчув, як лапи кіборґів притискають його до стіни.
    «Кінець!» — зрозумів технік.
    «Не рухатись!» — прогримів над Равановим вухом нелюдський голос.
    Він не рухався.
    Ще засліпленого і напівпаралізованого спалахом, його посадили у крісло, закріплене на транспортній рамі «павука», і кудись повезли. Крісло щільно охопило його тіло своїми гнучкими краями, не даючи поворухнутися. Зміїстий затискач розвів Раванові щелепи, промкнувся до рота і притиснув язик до піднебіння. Технік не міг рухати язиком і дотягнутися ним до капсули з отрутою, захованої у корінному зубі. Так само йому не вдавалося натиснути на сенсори внутрішнього комунікатора, приєднані до різців. Ті, хто його затримав, усе передбачили.
    «Павук» доправив Равана до великого порожнього приміщення. Тут не було ніяких меблів, гладенькі зелені стіни випромінювали мертвотне світло, яке не створювало тіні.
    Спеленутий кріслом, технік довго сидів, намагаючись дихати носом. Від затискача накопичувалася слина, переповнювала рот і по підборіддю стікала на комір куртки. Невдовзі комір просяк слиною, й це страшенно дратувало Равана.
    Потім до кімнати увійшли люди, яких він бачив уперше. Вони зробили технікові кілька ін'єкцій, витягли з каналів його зубів капсулу і сенсори. Вони діяли швидко і брутально. Зовсім не так, як працюють роботи-стоматологи у медичному центрі. Вперше в житті Раван відчув зубний біль. Потім прибулі просканували його тіло й видалили з нього медичні імплантани і мікроглобули резервуючої системи. Ця процедура виявилася ще болючішою. Технік кричав і плакав, але ніхто не звертав уваги на його страждання. Рани нашвидкуруч заліпили шматками пластиру-реґенератора.
    Потім один із прибульців спитав:
    — Раване, ви мене чуєте?
    — Так, — прошепотів технік; зуби і отвори в тілі боліли все відчутніше. На пластир не потурбувалися нанести знеболюючих препаратів.
    «Це ж жорстоко, — подумав Раван. — Це ж найсправжнісінькі тортури».
    — Ви можете відповідати на наші запитання?
    — Так, — схлипнув затриманий.
    — Тим фактом, що ви брали участь у спробі здійснення терористичного акту, ви, Раване Патале, з цього часу автоматично позбавлені імперського громадянства і повинні відповідати на мої запитання: «Так, пане», або «Ні, пане». Повідомляю вам також, що зараз ви перебуваєте під контролем високоточного детектора брехні. Якщо ви, Раване Патале, ризикнете брехати нам або будете не до кінця відвертим, ми про це негайно дізнаємось. Тоді ми застосуємо спеціальні засоби, які завдаватимуть вам значні тілесні страждання. Таке право надає нам імперський закон від шостого десембрія триста шістдесят другого року. Ви розумієте, про що я веду мову?
    — Так, пане.
    — Скажіть «розумію».
    — Розумію, пане.
    — Тоді, Раване Патале, я ставлю вам перше запитання. Хто саме і коли дав вам завдання пронести до заводського комплексу спори ксеноморфів?
    — Дора… імперська громадянка Віргой, — технік ковтнув кислу слину. — Дора Спірі Віргой… пане. Три тижні тому. Майже три тижні тому.
    — Хто вона?
    — Вона, пане, альфійка. Корінна альфійка з пристойної родини. Її батько викладає в Університеті, а старший брат…
    — Де вона працює?
    — У компанії «Омікрон Позітрал».
    — Ким?
    — Керує рекламним відділом, пане.
    Один із тих, хто проводив допит, на мить завмер, прислухаючись до повідомлення, що прийшло на його внутрішній комунікатор. Другий перехопив його погляд, кивнув і спитав Равана:
    — Звідки ви її знаєте?
    — Я теж раніше працював у цій компанії, пане. Дора була моєю подругою.
    — Коханкою?
    — Так, пане. Коханкою.
    — Ви жили разом?
    — Так, пане.
    — Як довго?
    — Близько року.
    — Це вона дала вам пасту і мікроконтейнер?
    — Вона.
    — А інструктувала вас щодо застосування цих терористичних засобів теж вона?
    — Так, пане.
    — Громадянка Дора Віргой?
    — Дора. Вона.
    — Кого ще з терористів ви знаєте особисто?
    — Нікого, пане. Тільки Дору. Я спілкувався лише з нею, з Дорою.
    — Ви брешете.
    — Ні! — скрикнув технік. — Я правду кажу! Я нікого не знаю, нікого!
    Співробітник служби безпеки кинув оком на монітор детектора брехні. Там світилися зелені колонки індексів. Раван казав щиру правду.
    — Віргой обіцяла вам гроші?
    — Так, пане.
    — Скільки?
    — Десять мільйонів імперських фунтів.
    — Вона дала вам аванс?
    — Так.
    — Скільки?
    — Три мільйони.
    — У якій формі?
    — Стандартним кредитним чіпом на монокулярному кристалі.
    — І де тепер цей чіп?
    — У банку, пане.
    — У якому?
    — «Брати Мансуріді», пане. У моєму особистому сейфі.
    — Номер сейфу?
    Раван назвав номер банківської комірки.
    — Вам, колишній громадянине Раване Патале, — з похмурою урочистістю промовив старший дізнавач, — висунуто офіційне звинувачення за статтею шістдесят п'ятою та, солідарно, за сімнадцятим пунктом сто шостої статті Особливого Переліку Імперського кримінального кодексу. Вас, Раване Патале, звинувачено у спробі здійснення масштабного терористичного акту на державному об'єкті з обмеженим допуском, а також у державній зраді. Ви визнаєте себе винним?
    Технік кивнув і закашлявся. Щось — чи то сльози, чи то введені у його тіло нанороботи — перехопило судомою його горло.
    
    Два керівних співробітники служби безпеки заводу відійшли від демонстратора, на екрані якого великим планом застигло тривимірне зображення заплаканого Равана.
    — Дора втекла, — сказав перший. — Мені щойно повідомили звідти, — він підняв брови догори. — Виявляється, в «Омікроні» її почали шукати ще вчора увечері.
    — Іншого я й не очікував, — другий підійшов до холодильника, викликав звідти пакет з питною водою, відкрив його і зробив щедрий ковток. — У неї тепер фора як мінімум у сорок стандартних годин. Скоріш за все, її вже немає на планеті.
    — Скоріш за все.
    — Тоді й нам немає сенсу напружувати мізки. Отже так, передаємо справу людям Ґрідаса. І цього ідіота, — він подивився на демонстратор, — теж.
    — Приймається. Уся ця шняга зі спорами у винятковій компетенції Служби, — погодився перший. — Ми свою справу зробили, нехай нам подякують. Ми, в будь-якому випадку, вже не зможемо перехопити цю прудку леді з пристойної родини. За нею відчуваються хлопці з можливостями.
    — Ага. З дуже й дуже товстими можливостями. Це ж ті самі ксеномор…
    — Не треба, Тіне.
    — О'к… Ти зрозумів.
    — Авжеж. Нам сьогодні неабияк пощастило.
    
    3
    Підземний рівень резиденції Ради 23-ох
    планети Піфії (11 КВ23:2),
    відомої також як Магонія і Планета Жінок,
    система зірки Рірі (Епсилон Ерідану).
    26 семпрарія 416 року Ери Відновлення
    
    — Добре, що ти зайшла, Сестро Гітело, я прийняв рішення.
    — Слухаю тебе, Обраний.
    — Передай Святим Матерям, що я підпорядковую їхній волі «Капітана Паландо» разом з екіпажем.
    — Це добра новина, Обраний. Я передала її Святим.
    — Уже?
    — Так.
    — Оперативно.
    — Ми, Знаючі, при потребі вміємо діяти блискавично.
    — Вам вдається вражати. Сестро, ти щось хочеш мені повідомити? Тебе ж прислали з повідомленням, я не помилився?
    — Не зовсім так, Обраний. Мені доручили ознайомити тебе зі скарбницею Ради. Святі Матері Магонії вважають, що ти маєш побачити те, що ми свого часу знайшли тут, на материнській планеті нашої раси. Ніхто, окрім високопосвячених Знаючих, до цього дня не переступав порогу скарбниці.
    — Я вдячний Святим Матерям за таку високу довіру.
    — Ми сподіваємося, що Орден також відкриє нам свої таємні сховища.
    — Так і буде, Сестро. Між нами не повинно бути таємниць.
    — Іди за мною. Якщо тобі щось видасться незрозумілим або не до кінця проясненим, запитуй.
    Теслен, слідом за Гітелою, пройшов довгим коридором до великої зали, яку перетинала лінія монорельса. Адмірал і Знаюча увійшли до вагончика і вмостились у твердих кріслах. Монорельс негайно рушив. Він виявився швидким і абсолютно безшумним. Синє сяйво окремих світильників за його прозорими стінами від швидкості злилось у суцільну лінію. Теслен завважив, що тунель, яким рухався вагончик, має відчутний нахил і веде у надра Піфії.
    Вагончик зупинився за півгодини. Зала, до якої він їх доправив, була добре освітленою. Зеленкувате світло проходило сюди крізь напівпрозорий камінь, з якого були складені стіни, стеля і підлога. Високу стелю підтримували круглі колони. Їхні капітелі розгалужувалися під стелею вузлуватими потоками каменю. Знаюча з адміралом пройшли вздовж довгої шереги колон, що зблизька разюче нагадували скам'янілі дерева. У дальньому кінці зали з урочистою неквапливістю, притаманною механізмам давнини, відчинилися важкі двері. Тесленові здалося, що вони вирізані з одного велетенського кристалу.
    — Так, — прочитала його думки Гітела. — Сховище захищене кристалічними плитами, які міцніші за всі відомі нам матеріали. За нашими розрахунками, воно витримає будь-яку атаку.
    — Окрім вибуху тератронної бомби.
    — Авжеж, — погодилась Знаюча. — Окрім тератронної бомби.
    За дверима виявився новий широкий тунель. Зеленкувате світло, таке саме, як і в залі з колонами, вихоплювало з бокових заглиблень прозорі вітрини і саркофаги. Назустріч гостям з глибин сховища вийшли дві молоді сестри, їхні високі стрункі фігури випромінювали майже відчутну впевненість. Коротко підстрижене волосся не псувало їхніх облич — суворих, з холодними правильними рисами. У синіх очах охоронниць таємниць Магонії адмірал не зміг роздивитися нічого, крім бадьорої сконцентрованості. Ці жінки, зрозумів Теслен, від самого народження усвідомлювали себе частиною справи, не обмеженої ні часом, ані простором. Їхні рухи були стриманими й точними, немов рухи бойових кіборґів. Замість плащів їхні тіла зігрівали щільно припасовані утеплені комбінезони й короткі куртки. Стіни кристалічного підземелля дихали холодом піфійських глибин.
    — Вітаю вас, сестри. Святі Матері доручили нам показати Обраному таємниці материнської планети, — повідомила синьооким охоронницям Гітела.
    — Ходімо, — рудоволоса Знаюча показала кудись у віддалений напівморок тунелю.
    — Сестра Сайкс завідує скарбницею, — пояснила Гітела.
    Рудоволоса кивнула, щоб у Теслена не виникло сумніву, кого саме звати Сайкс. Досвідченим оком адмірал відзначив, що вона займає високе становище в ієрархії Знаючих. Швидкий погляд, кинутий нею на Гітелу, був поглядом не подруги, а старшої. Поглядом людини, звиклої наказувати і наставляти.
    «Цікаво було б знати, на яких саме принципах базується їхня владна піраміда, — подумав адмірал, дивлячись на руду потилицю Сайкс, яка йшла попереду. — Здається, я колись читав аналітичну записку, де йшлося про якусь їхню з'єднаність у родинно-племенні клани. Кажуть, що певне місце в соціальній ієрархії закріплене за кланом навічно».
    — Тобі, Обраний, буде важко зрозуміти, як воно насправді, — не обертаючись, прокоментувала його думки Сайкс.
    — Мені здається, Преподобна Сестро, — посміхнувся Теслен, — що тепер мені точно відомо, чому імператори з Дому Ойзеле відлучили від трону всіх піфійських сестер.
    — Телепатія лякає лише брехливих і слабких правителів. Деко Асмір і Сіоран Перший не боялися, що Знаючі зможуть прочитати їхні думки.
    — А направду могли?
    — Могли. Хоча, кажуть, що не завжди виходило. Асміра Знаючі навчили блокувати доступ до мислення, а Сіоран дотепер залишається для нас загадкою. Він мав нестандартну структуру психіки і володів дивними вміннями.
    — Наприклад?
    — Наприклад, даром передбачення. Між іншим, у доволі розвинутій формі.
    — Кажуть, що цей дар передається в спадок.
    — Лише в окремих випадках. Із нащадків першого Сіорана лише його правнук Еарлан Другий мав подібний дар. Але його здібності передбачати майбутнє були набагато обмеженішими, аніж у предка. Навіть порівнювати годі. Тому він охоче радився з нашими сестрами, серед яких завжди було багато прозірливих. Наприклад, він радився із моєю прапрабабкою, яка за молодих років була наложницею Еарлана. Я, до речі, отримала ім'я Сайкс на її честь… Ми прийшли, Обраний, — праправнука імператорської наложниці запрошуючим жестом вказала на прохід до кімнати з дугастим склепінням.
    Теслен увійшов до кімнати. Освітлення тут було інтенсивнішим, аніж у головному тунелі. В центрі кімнати вилискував блакитними боками прозорий купол, під яким можна було побачити скам'янілі рештки істоти, подібної до велетенського жука.
    - Ґирг, — мовила Сайкс.
    — Отже, ви знайшли підтвердження того, що древніх піфійців знищили ґирги?
    — Древніх магонійців, Обраний.
    — Кажуть, що назва «Магонія» тут під забороною.
    — Не для обраних вищих ранґів. Тим більше не для майбутнього імператора Еарлана Третього.
    — Ти, сестро, як я бачу, отримала у спадок від прапрабабки не лише ім'я.
    — Для такого пророцтва не треба мати особливого дару.
    — Невже? А ти віриш у магію імен? — Теслен не відривав погляду від вмурованого у вапняк ґирга.
    — Я не впевнена, Обраний, що колись стану твоєю наложницею.
    — Чому б і ні? Сайкс Древня плюс Еарлан Другий. Сайкс Нова плюс Еарлан Третій. Цілком симпатичне дежавю. Історикам і літераторам буде про що писати. Гуманітарії полюбляють такі співпадіння.
    — Ти, адмірале, не нащадок Сіоранів. Не ображайся, але ж ти не наполягатимеш на тому, що твої гени відшліфовані століттями якісного відбору. Твої предки були земними інженерами і крамарями. Вони не опікувалися своєю кармінною природою і не мислили себе ланками у спадковому ланцюгу вдосконалення… А я народжена не для того, щоб розважати істориків.
    — А для чого ти народжена?
    — Коли я увійду у вік Матері, то стану повноправним членом Ради з титулом Святої[58]. Інше потребує довгих пояснень, які тобі ні до чого.
    — Але все ж погодься, сестро, що я матиму право обирати собі радників. Чи то пак радниць із даром передбачення.
    — Поживемо, побачимо, — на мить погляд Сайкс зустрівся з адміраловим. Якась крижана хвиля пройшла крізь тіло Теслена, немов він проминув невидиму рамку сканера. — Але я бачу, що для тебе не стало новиною те, що древня Магонія стала жертвою атаки ґиргів.
    — В архівах Ордену є згадки про це. Але залишки ґирга я бачу уперше.
    — Це може означати й те, що твої попередники знайшли одну із сестер-відступниць ще до того, як її покарало правосуддя нашої Ради.
    Адмірал не став коментувати це припущення, натомість запитав:
    — Сестро, скажи, а за вашим переданням також виходить, що ґиргів послали на Магонію Повзучі Отці?
    — Ні, наше передання не звинувачує у цьому страшному злочині Повзучих. Ґирги з'явилися на Магонії шістсот тисяч років тому. А раса Повзучих вичерпала свій біологічний ресурс приблизно за шістнадцять мільйонів років до того. Вони жили неймовірно довго, але не дожили до Третього циклу виникнення розумних рас. Повзучі не були сучасниками магонійців.
    — Тобто ви вважаєте, що магонійські гуманоїди досягли стадії технічної цивілізації лише в Третьому циклі?
    — Так. І ми не використовуємо визначення «магонійські гуманоїди». Магонійці і люди Землі — одна раса. За генетичним ключем ми є прямими нащадками магонійців. Магонійці створили на Землі колонію ще до загибелі своєї планети, яку ми називаємо материнською. Тому що вона була колискою нашої раси, Першим Домом, а Земля стала Другим. Саме магонійці захистили Землю від ґиргів. Вони зберегли расу ціною загибелі своєї цивілізації.
    — Деякі наші дослідники мають сумнів у тому, що подібне трактування історії гуманоїдних рас неможливо піддати сумніву. До речі, сестро, якщо дотримуватися твоєї схеми, то ящери Ґ'орми жили у Другому циклі і продовжують жити у Третьому, в нашому, циклі.
    — Твої слова справедливі. Рептилоїди Ґ'орми продовжують жити, тому що спираються на знання, отримані від Повзучих. Ті ж також захопили своїм існуванням аж два цикли.
    — А наші аналітики вважають, що раса ящерів живе так довго переважно завдяки особливостям свого метаболізму. Наскільки мені відомо, більшу частину життя вони проводять у глибокій сплячці, а середня тривалість життя ґ'орміта — вісімсот стандартних років.
    — Це також правда, Обраний. Але такого довгого життя вони досягли не тому, що впадають у сплячку. По-перше, атмосфери їхніх планет не такі збагачені киснем, як земна або авреліанська. Віддавна відомо, що саме кисневе середовище породжує істот зі швидким обміном речовин і коротким життєвим циклом. Там, де кисню небагато, практично всі ксеноморфи живуть довше за людину, а деякі можуть прожити кілька тисячоліть. По-друге, своїм тривалим життям ящери завдячують ще й знанням, отриманим від Повзучих Отців.
    — Улюблені учні.
    — Так, — погодилася Сайкс. — Улюблені учні наймудрішої з рас Першого циклу. Ґ'ормітам неймовірно пощастило.
    — Зате не пощастило нам, гуманоїдам.
    — Ми й без спадку Повзучих цілком здатні прокласти собі шлях до Четвертого циклу. За мірками Галактики, ера гуманоїдів тільки-тільки почалася.
    — Оптимістично.
    — Перша відома нам гуманоїдна раса, оріоніти, або ж «раса А», з'явилася в середині Третього циклу. І всі намагання ящерів знищити її, наскільки нам відомо, не закінчилися остаточною перемогою. Потім у Великий Космос вийшли магонійці — перша гілка «раси Б». А тепер завойовує Галактику й друга гілка цієї раси — земляни. Невдовзі настануть неминучі присмерки Ґ'орми, а ми, за мірками ящерів, тільки за життя нинішнього покоління рептилоїдів вийшли за атмосферу Землі й почали освоювати зоряні острови Поясу Гулда. Ми надзвичайно молоді, вони ж, навпаки, дуже старі й стомлені втратами. Нас мільярди, а їх залишилось усього кілька мільйонів. Четвертий цикл буде належати гуманоїдним расам.
    — То це ґ'орміти десантували ґиргів на Магонію?
    — Прямих свідчень про це немає, Обраний, але ймовірність ґ'ормітського терору очевидна. Тому ми завжди застерігали правителів Імперії: не дражніть ящерів, нехай древня Ґ'орма мирно згасне в ілюзії своєї непохитної величі. Вони ж не заважають нашій експансії, скажімо, у напрямі Персея або Стрільця. Вони не пускають нас лише до планет старих червоних зірок у напрямі Оріона. Ну й що з того? В Галактиці усім стане місця.
    — Тисячолітнє очікування, сестро, не властиве людській расі, — завважив Теслен. — Очікування — це перевірена стратегія старих довгоживучих рас. А люди перемагатимуть винахідливістю й здатністю швидко пристосовуватися до нових обставин. Було б краще знайти якусь ефективну зброю проти ґиргів. Ти ж не будеш сперечатися, сестро Сайкс, що проти будь-якої агресивної форми життя можна знайти зброю.
    — Тут особливий випадок, Обраний. Самі по собі ґирги — лише безстатеві звірі-добувачі. Вони навіть не дихають повітрям тих світів, на які нападають. Вони живуть на атмосферному запасі з гніздової планети, який зберігається в їхніх організмах. Їм не дано часу на звикання до кожного нового світу, їхнє завдання — жерти усе, що опиниться в зоні досягання. Запас повітря закінчується — ґирг помирає. Вони досягають інших світів через гіперпросторові портали. А назад відправляють захоплену пащами й навіть не перетравлену, а лише оброблену ферментами органічну їжу. Їх можна перебити, але через портали примчить нова багатомільярдна орда. Сила ґиргів у їхній повній замінності. Втрати їм не страшні. Для того, щоб зупинити ґиргів, треба вбити їхню Велику Матку. Ту унікальну істоту, яка їх виробляє. Ту, яку вони насичують через портали. А для цього треба знайти гніздову планету ґиргів. Як ти розумієш, та гніздова планета може бути де завгодно.
    — Матка ґиргів… — Теслен похитав головою. — Вона за своє життя, напевне, наплодила цих потвор вже не один трильйон. Цікаво було б подивитись на це чудовисько.
    — Набагато кориснішим ми вважаємо ретельне дослідження тих істот, які будують для ґиргів гіперпросторові портали, — завважила Сайкс. — Ми називаємо цих істот норнами. На вигляд вони — грудки слизу, а здатні перекидати Темними Шляхами сотні кілограмів. При цьому витрачаючи не так вже й багато енергії. Це поки що за межами розуміння наших науковців. Наші вчені вважають, що норни стали симбіотиками ґиргів не самі по собі. Ці два різновиди живих організмів виникли, судячи з усього, на різних планетах. Їх знайшла і з'єднала в симбіотичну пару якась давня розумна раса. Вона перетворила пару «ґирги-норни» в ідеальну зброю для знищення світів… Але ми з тобою, Обраний, занадто довго затрималися біля ґирга. Ходімо далі.
    Вони пройшли до наступної кімнати, яку відокремлювала від «зали ґирга» плівкова мембрана. Тут панувало тепле оранжеве світло. За прозорою стіною висіли дивні сітки, виготовлені з жовтого металу. Спочатку адміралові здалося, що сітки вигнуті за формою чогось подібного до морської мушлі. Але, придивившись, він зрозумів, що всі вони повторюють контури лівої половини голови людиноподібної істоти. На деяких з вузлів сітки були прикріплені металеві кульки з іншого металу — майже чорного, з темно-червоним вилиском.
    — Ці імплантани носили усі магонійці в останні століття їхнього перебування на рідній планеті, — пояснила Сайкс. — Вони зроблені з кераміки. У цієї кераміки надзвичайно складна наносруктура. Ззовні вона вкрита анізотропним золотом. Наші вчені вважають, що ці сітки є елементами якогось всепланетного захисного комплексу для боротьби із зовнішньою агресією.
    — З ґиргами?
    — Цілком імовірно. Але як діяв цей захисний комплекс і які ще елементи до нього входили, зараз важко визначити. Можливо, споряджені цими напівмасками магонійці ставали невидимими для пошукових органів ґиргів. У розшифрованих написах Пізнього періоду Магонії згадуються також активні засоби боротьби з ордою нападників — якісь «злі подарунки». Не виключено, що магонійці через харчові портали норнів перекидали на гніздову планету ґиргів отрути, віруси й апарати, за допомогою яких вони намагались знищити Матку або ж встановити координати гніздової планети.
    — Ти, сестро, маєш на увазі апарати, які містять у своїй конструкції Білі Камені?
    — Або інші гіперпросторові маркери. Невідомого нам типу. До речі, те, що людство вижило, свідчить про повний або частковий успіх цих контратак. Люди Магонії перемогли ґиргів, хоча й дорогою ціною.
    — Але саму Магонію родоначальники «раси Б» все ж вимушені були залишити.
    — Точна послідовність тих подій нам досі невідома, — Сайкс поклала свою вузьку долоню на прозору стіну, за якою зберігалися позолочені імплантани магонійців. — Материнська планета ніколи не була зручним і теплим світом. Сувора планета, що обертається навколо холодного сонця Рірі. Планета, вкрита скелями, вічною кригою і неозорими лавовими полями. Людство на ній дорослішало у безперервній боротьбі з льодовиками і вулканами. На додачу до старих бід Магонію вразило падіння великого астероїда, а потім вона десятиліттями потерпала від нашестя ґиргів. Материнській планеті було завдано страшних ран, клімат продовжував погіршуватися, незважаючи на всі технічні засоби, якими намагалися розігріти хоча б екваторіальну зону Магонії. Льодовики доповзли майже до самого екватора і зімкнулись би у глобальний крижаний панцир, якби атмосферу не гріли орбітальними накопичувачами енергії — велетенськими дзеркалами. Ми знайшли у скелях уламки цих споруд, які врешті-решт впали на поверхню планети. Ми думаємо, що навіть після перемоги над ґиргами магонійці продовжили шукати світи для переселення. Комфортні планети, невідомі їхнім ворогам.
    — Землю, з її кисневою атмосферою, вони навряд чи вважали комфортною.
    — Так, висока насиченість земної атмосфери киснем повинна була стати для них значною проблемою. В магонійській атмосфері вміст кисню ніколи не перевищував трьох відсотків. Тому Земля й не стала їхньою повноцінною колонією. Але магонійці знайшли для Землі інше призначення. На ній вони сховали інкубатори і з часом виростили земне людство — своїх нащадків.
    — Вони добре приховали свої маршрути.
    — Так, вони шукали безпеки. А Земля все ж розташована надто близько від Ґ'орми.
    — Ти кажеш «переселення». Я б назвав це втечею… Цікаво, чи знайшли вони новий дім.
    Сайкс подивилась Тесленові в очі. Він, не змигнувши, зустрів її повільний синій погляд, невідворотний, немов хвиля земного океану. Адмірал відчув у цьому погляді заклик до відповідальності, до межового напруження розумових сил. Сайкс продовжила:
    — Серед Знаючих, Обраний, є такі, яким дозволено розмовляти з Космосом, чути голоси, які виходять з його темного підсподдя, від Сил невідомих і пам'ятаючих. Ці Знаючі кажуть, що наші предки магонійці давно вже пішли у небуття. Їхнє переселення не було щасливим. На відміну від давнішого за часом переселення оріонітів, яке також можна назвати втечею. За нашими даними, оріоніти тепер живуть дуже далеко від зірок Поясу Гулда, і зустріч з ними у нашої «раси Б» ще попереду.
    — Вороги таки знайшли магонійців?
    — Ми, звісно, можемо лише здогадуватись, як воно було насправді. Можливо, люди Магонії передчували біду. Їхні Знаючі вміли бачити майбутнє. Тому й створили на Землі резервне гніздо «раси Б». У позаминулому столітті одна із прозорливих сестер, котра довго й плідно розмовляла з Силами Космосу, створила поему. В ній, окрім іншого, є така сюжетна лінія: магонійці навмисно відволікають увагу ворогів на себе, на своє переселення, щоб ті до нашого змужніння не знайшли і не знищили потаємне земне гніздо.
    — Красиве припущення. І не без сенсу. Дивно, що їм усе ж вдалося відвернути від нас увагу ящерів, чи хто там з ними воював… Ми йдемо далі, Преподобна сестро?
    — Так, йдемо, — Сайкс неохоче зняла руку з прозорої стіни і жестом запросила Теслена пройти крізь райдужну мембрану, яка закривала прохід до наступного приміщення.
    У новій кімнаті на стінах світилися таблиці з колонками і лініями дивних символів. Для освітлення тут використовували синьо-блакитний сегмент спектра. Відділені колонадою, під кристалічним панциром лежали циліндри, на вигляд керамічні.
    — Це, напевне, викопні носії інформації, — здогадався адмірал.
    Сестра Гітела, яка досі мовчки супроводжувала Теслена і Сайкс, підтвердила:
    — Це знаменитий «Літопис Ісцловс».
    — Істлоу? Назва місцевості?
    — Наші вчені-лінґвісти, — продовжила Гітела під контролюючим поглядом Сайкс, — вважають, що у сучасній земній фонетиці ім'я літописця звучало б близько до «Ісцловс». Знаючі присвятили майже три століття розшифровуванню «Літопису». Перші покоління дешифрувальників подолали неймовірні труднощі, коли намагалися вжитись у спосіб мислення і системи образів іншого людства. Вони працювали під стимуляторами і під гіпнозом. Деякі втратили здоров'я і скороченням життя заплатили за крихти здобутих знань. Для моделювання семантичних полів перекладу ще в часи Сіоранів учені Знаючі створили унікальний позитронний мозок, котрий був на два порядки продуктивнішим, аніж супремус сучасного крейсера. На ньому опрацювали більш як сто лінґвістично-математичних моделей тексту Ісцловс. Під час розкодування ми встановили, що мова магонійців у чомусь подібна до земних діалектів з мовної групи банту. Дуже-дуже далека подібність, але деякі кореневі лексеми схожі. На сьогодні розкодовано вже вісімдесят шість відсотків змістового наповнення «Літопису». Це справжня енциклопедія. Завдяки їй ми й дізналися про три цикли зародження і розвитку розумного життя в Галактиці і про шість рас, які вийшли на простори Великого Космосу. А також про сьому, далеку расу, яка жила в галактиці М31[59] у ті часи, коли в нашій підходив до завершення перший цикл, а Повзучі Отці мандрували всією Галактикою. Частину знань про цикли і раси магонійці отримали від наших попередників-оріонітів.
    — То вони все ж зустрічалися?
    — Скоріше ні, аніж так. Магонійці, як ми тепер думаємо, випадково натрапили на сховище знань, яке древня «раса А» залишила для своїх наступників-гуманоїдів. Оріоніти передбачали, що вони не єдині й не останні гуманоїди в нашій Галактиці. І не помилилися.
    — А що ви ще знаєте про оріонітів?
    — Їм випав важкий, навіть фатальний жереб — протистояти Ґ'ормі у часи її найвищої могутності. Оріоніти жили в кінці першої чверті Третього циклу на кількох планетах в Агрегаті Оріона. Вони були самотньою гуманоїдною цивілізацією, а навколо швидко стверджувались і процвітали колонії ящерів. Щось спровокувало конфлікт… Навколо старих червоних сонць Оріона й досі обертаються мертві планети, свідки тривалих руйнівних битв поміж «расою А» і ящерами. «Літопис» містить описи тих війн і біологічної зброї, яка досконаліша за всі досягнення нашої біотроніки. В цій галузі ми не досягли навіть базового рівня оріонітів.
    — Ящери у тій війні використовували знання Повзучих. Вам щось відомо про бойове використання ґиргів проти оріонітів?
    — Ні, невідомо. Є дані лише про вірусні атаки та цілеспрямоване провокування масових деменційних мутацій.
    — Мені також цікаво дізнатися про останні епохи Магонії і створення таємного гнізда на Землі.
    — Остаточний занепад материнської планети почався з падіння на неї астероїда. Чому цю катастрофу не змогли відвернути, ми не знаємо. На Магонії почалася вікова зима, інтенсивні виверження полярних вулканів і, як наслідок, повна деґрадація тваринного й рослинного світу. Магонійці пішли під землю, в глибинні поселення, які обігрівались теплом планетарної мантії. В одному із таких поселень ми зараз перебуваємо. Вони стали неприступними фортецями під час нашестя ґиргів. Біля двох століть тривала відчайдушна боротьба за виживання. Населення планети скоротилося з трьох мільярдів до двохсот мільйонів. Більшість підземних міст спорожніли. Навіть після часткового відновлення біосфери та розігріву екваторіальної зони магонійці продовжили харчуватися синтетичною їжею і жити в штучній атмосфері підземних міст. Переселення магонійців на невідому нам планету почалося у двісті вісімдесятому році від часу падіння астероїда. А земне гніздо вони почали створювати за сто років до переселення. До Землі магонійці відправили три великих кораблі. На одному з них була спеціальна капсула з генетичним матеріалом, на другому — обладнання для інкубатора, здатного працювати кілька тисячоліть в автономному режимі. Третій корабель привіз на Землю велику групу магонійських генетиків і таємничий предмет, значення якого для нас є не зовсім зрозумілим. У «Літописі» цей предмет названий «жезлом Сили». Можливо, це був подарунок першим лідерам майбутнього земного людства. А одна з наших сестер вважає, що «жезл Сили» виготовили навіть не магонійці, а оріоніти. Що це своєрідний гібрид між «естафетною паличкою» та «містичним серцем» ланцюга гуманоїдних цивілізацій.
    — Це цікава інформація, — оцінив адмірал.
    — Безперечно, хоча й досі ми не знаємо нічого конкретного про оріонітський «жезл Сили». Який він на вигляд? Які його функції? Чи його було загублено в минулі тисячоліття? Чи, навпаки, його зберегли до наших часів невідомі Обрані? Як би там не було, але магонійські генетики знайшли на Землі тубільну гуманоїдну расу. Примітивну, але життєздатну. Це були так звані неандертальці. З одного боку, вони несли в собі певну потенційну небезпеку для інкубатора і, відповідно, для земної гілки «раси Б». З іншого — багатий генетичний ресурс неандертальців допоміг адаптувати нащадків магонійців до життя в отруйній для них кисневій атмосфері Землі. Магонійці також знайшли на Землі дуже давні залишки ґ'ормітської колонії. Це були руїни великого міста ящерів. Магонійцям не вдалося достеменно встановити, від чого загинули ящери-колоністи і чому керуюча ієрархія Ґ'орми не відновила земної колонії. Ісцловс свідчить, що руїни міста ящерів були використані для будівництва інкубатора. Його захистили від хижаків і неандертальців акустичними бар'єрами, щоб дати новому людству час і можливість досягти чисельності над критичне значення у три тисячі особин. Інкубатор мав надземну й підземну секції, роботизовану лабораторію для вивчення змін у земній біосфері та енергетичну станцію. Позитронний мозок керував роботою інкубатора після того, як генетики Магонії залишили Землю. Ми вважаємо, що інкубатор був у Східній Африці, на північ від озера Вікторія. Це був «земний рай» людства. Спогади про нього збережені у найдавніших священних текстах месопотамської та близькосхідної цивілізацій. Маємо також дані про існування резервного інкубатора в районі сучасної Ефіопії. Причиною резервування, за даними літописця, став сильний землетрус, який ще за часів перебування генетиків на Землі частково пошкодив перший інкубатор… Я не втомила тебе, Обраний?
    — Мені потрібен певний час для того, щоб осмислити почуте і побачене, — відповів після недовгого мовчання Теслен.
    — Авжеж, Обраний, — погодилася рудоволоса Знаюча. — Тут, у скарбниці, є зручні кімнати для відпочинку і релаксації. Я дам наказ, і тобі принесуть їжу й виведуть на демонстраційний планшет додаткову інформацію про «Літопис Ісцловс». Заздалегідь прошу вибачення. Їжа у нас не така різноманітна й вишукана, як у Шекані.
    — Не страшно. Старому солдатові не звикати, — посміхнувся адмірал.
    
    4
    Зала нарад Ради директорів компанії
    «Еттлі Касмік Індастріз»,
    планета Альфа Альфа (4КВ20:8),
    зоряна система Альдебарану.
    28 семпрарія 416 року Ери Відновлення
    
    — Комісаре Марков, ви напевно вирішили, що, дізнавшись про ваші надзвичайні повноваження, ми тут усі вклякнемо перед вами і будемо на вас молитися? Адже так?
    Ніко Калаус, голова Ради директорів «Еттлі Касмік», не зміг подолати роздратування і зламав сигару. Справжню, земну, ручної роботи. Вартістю у місячну зарплату тіронійського детектива першого класу. Уламки сигари розсипались полірованою поверхнею величезного стола, за яким сидів голова Ради.
    Марков віддав нечутний наказ кіборґові-«павуку», що його супроводжував, і за долю секунди ситуація в залі кардинально змінилася. Тепловий промінь, спрямований «павуком», акуратно зрізав голову охоронцю-андроїдові. Людиноподібному роботові, замаскованому під секретарку Калауса. Там, де щойно мружило виразні очі личко симпатичної дівчини, здувся пухир гарячої піни. Обезголовлене тіло затрусилося в судомах, скрикнула юна Міла Дасалман — одна з трьох присутніх членів Ради. Видовище справді було не з приємних. Безголовий робот, не припиняючи бридко сіпатися, спробував вийти з-за столу. Але, замість цього, сповз на підлогу, в калюжу власної псевдо-крові. Ноги андроїда розсунулися, зобразивши щось вельми непристойне.
    — Отже, ви порушили ще один імперський закон, Калаусе, — завважив тіронієць, ігноруючи конвульсії робота та істерику Міли. — Від двісті вісімдесят восьмого року Ери Відновлення, як вам відомо, заборонено виготовляти і зберігати людиноподібних кіборґів. Якщо ви й далі продовжуватимете хамити представникові влади та чинити опір слідству, я уповноважений імператором застосувати до вас і ваших колеґ, — рух головою в бік Міли, — фармакологічні засоби впливу. А потім затримати вас як активних учасників антидержавного заколоту.
    — Це протизаконно, — тихо але чітко вимовив Калаус. — За три століття існування «Еттлі Касмік» ніхто — чуєте, комісаре, ніхто! — не насмілювався погрожувати її власникам тортурами! Такого небаченого, межового неподобства не було навіть за часів Смути, навіть за часів узурпаторів Каоасара і Фалада[60].
    — Протизаконно, громадянине Калаусе, приховувати від слідства інформацію й допомагати терористці Шермі Шайнар.
    — Ще треба довести, що вона терористка, — втрутився Орман Шайнар. Здавалося, знищення андроїда лише роздражнило офіційного чоловіка Шерми. Його пещене обличчя розчервонілось, ніздрі напнулися, немов хтось вставив алфійському аристократові в ніс невидимі дихальні фільтри.
    — Вам ще щось треба доводити, громадянине Шайнаре?
    — По-перше, ви не маєте права без рішення суду називати мою дружину терористкою, по друге…
    — Ви отримали офіційний висновок представника Верховного прокурора?
    — Отримав.
    — Тоді про яке ще «рішення суду» ви кажете? Там усе чітко й доказово викладено. Ваша дружина, громадянине Шайнаре, очолює розгалужений і ретельно спланований антидержавний заколот, за яким стоять ґ'ормітські шпигуни. До речі, вже відомі нові факти її участі в підготовці терористичних актів. Тут, на Альфі, оголошена в розшук така собі Дора Віргой, близька приятелька вашої дружини. Ви також, наскільки мені відомо, знайомі з цією жінкою. Так ось, ця ваша приятелька намагалась заразити Перший Арсенал спорами смертоносної фауни. Виконавець визнав, що отримав від неї засоби для теракту та інструкції. Це визнання задокументоване. Сама Віргой щезла. Які вам ще потрібні докази?
    — Дора готувала теракт? — здивувалась Міла Дасалман. — О, Боги Отців!
    — Міло, мовчіть! — Калаус хотів підвестися, але подивився на випромінювач «павука» і передумав. — Не давайте цьому лягавому жодної інформації! Вони тепер все використовуватимуть проти нас — усе, що ми скажемо…
    — А, між іншим, ви ж теж добре знали Дору Віргой, імперська громадянко Дасалман? — Марков навис над кріслом, у якому зіщулилася перелякана Міла.
    — 3… знала… І що з того?
    — Вона ваша близька подруга?
    — Ні, вона…
    — А якщо добре подумати?
    — Якого біса! На що ви натякаєте? Я не спала з нею!
    — Ви й без того тісно спілкувалися з Дорою. Отже, кажучи юридичною мовою, ви, громадянко, входили до вузького кола конфідентів небезпечної терористки і ґ'ормітської шпигунки.
    — Але до чого тут я, комісаре? Я не розумію… — кирпате личко альфійської багатійки помітно поблідло. — Ми були знайомі через Шерм… через громадянку Шайнар. Дора світська дівчина, вона відвідувала салон Шайнарів. Його всі відвідували.
    — Дурепо, — прошипів Орман. — Яка ж ти тупа мавпа!
    — Ти сам ідіот кончений! — крикнула на нього Міла. — Казали тобі, цурку, не зв'язуйся з цією клонкою.
    — Я щойно викликав адвокатів, комісаре, — заявив Калаус. — Ви брутально порушили попередні домовленості щодо характеру нашої бесіди.
    — Ви їх викликали, так, — зло посміхнувся Марков. — Але увійти сюди вони не зможуть. Пункт «ді» Надзвичайного декрету «Про запобігання протизаконній діяльності». Це навіть не імперські, а ваші, альфійські закони. Вам зачитувати, Калаусе, пункт «ді» декрету, схваленого парламентом Альфи? Звинувачувані в тероризмі, заколоті й державній зраді, згідно з цим пунктом, не мають права на адвокатський захист аж до того часу, коли вони почнуть активно і суттєво допомагати слідству. Вам усе зрозуміло, Калаусе? Не формально допомагати, а суттєво! Я ж поки що жодної допомоги не відчуваю. Навіть навпаки.
    — То ми тепер усі терористи! — Орман Шайнар спробував зобразити знущальний сміх. Вийшло це в нього зовсім неоковирно, замість сміху з горла вирвалося щось середнє між бульканням і пищанням. Марков скривився. Калауса пересмикнуло від огиди.
    — Ви, — продовжив імперський комісар, — за підозрою є активними посібниками викритих небезпечних заколотників. І допитувати вас я маю право, згідно з даними мені імператором повноваженнями. Або ви негайно виявляєте добру волю до співробітництва зі слідством, або ж мої кіборґи тут і зараз введуть вам до судин нанороботів, що контролюють кров'яний тиск і синтезують «коктейль правди». Ці наноро…
    — Ви, напевне, забули, Марков, але я вже дванадцять років як член Імперського Сенату від Альфи Альфи, — нагадав Калаус. — Ви кажете, що імператор дозволив піддати тортурам сенатора? Якщо так, то Ойзеле ще пошкоджують про це.
    — Згідно з імперськими законами, сенатори не мають імунітету, якщо їм висунуто звинувачення за шістдесят п'ятою статтею. Мали би знати.
    — Я не про закони, Марков, не про закони… Терпінню нашої громади є межа.
    — Ви погрожуєте особисто імператорові? Я вас правильно зрозумів?
    — Ідіть до біса, Марков! — Калаус заплющив очі, усім своїм виглядом демонструючи своє презирство до імперського комісара.
    — Це треба розуміти як прелюдію до співробітництва? Чи, може, навпаки, як демонстрацію злочинного невизнання імперської влади?
    Калаус не відповів.
    — Чого ви від нас хочете, комісаре? Сформулюйте ті конкретні вимоги, з якими вас відправив сюди імператор, — Міла Дасалман намагалася перебрати роль лідера. Вона зовсім недавно зайняла батьківське місце в Раді директорів, і тепер їй дуже кортіло продемонструвати всім присутнім, що вона зовсім не перелякане дівчисько, а підставово володіє п'ятнадцятьма відсотками акцій найбагатшої приватної компанії на планеті. Мілі було дуже соромно, що вона не змогла стриматись і ганебно заверещала, коли «павук» без попередження відкраяв голову андроїдові. Шляхетним альфійкам не личить демонструвати свої почуття таким чином.
    — Чого я від вас хочу, імперська громадянко Дасалман? — хижо вишкірився тіронієць. — Я хочу, щоб ваша Рада тут і зараз прийняла два конкретні рішення. Усього два. Перше з них: ви повинні надати моїм людям абсолютний — я наголошую, громадянко Дасалман, аб-со-лют-ний! — доступ до архівів компанії. Особливо мене цікавлять дослідницькі проекти вашої служби безпеки за останні тридцять років. Друге: ви не повинні у жодний спосіб чинити спротив арештові вашого компаньйона, імперського громадянина першої категорії Ормана Пандарвана Шайнара.
    — Підлі виродки! Вам це так просто не минеться, — прокоментував Шайнар ультиматум Маркова.
    — Але таке важливе рішення, комісаре, у винятковій компетенції розширеного складу Ради директорів, — Міла все ще намагалась грати роль впевненої в собі високородної леді. — При згоді не менш як двох третин від загального списку акціонерів ми цілком задовільнимо ваші вимоги, комісаре.
    — Перед візитом сюди, громадянко, я уважно вивчив статут «Еттлі Касмік». В екстрених випадках він передбачає, що рішення з питань безпеки приймає одноосібно голова Ради директорів. Там так і зазначено: «одноосібно». Зараз маємо саме такий екстрений випадок. Від вас особисто, громадянко Дасалман, я чекаю активної співпраці. Ви з родини лідерів одного із найбільш впливових фінансово-політичних кланів колонії. Ви належите до тих, хто контролює цю компанію, й, за великим рахунком, усю вашу грьобану Альфу Альфу. Ваші теперішні й майбутні статки на вісімдесят відсотків залежать від замовлень імперського Флоту. То зробіть добру і патріотичну справу, переконайте он того впертого віслюка, — Марков кивнув на нерухомого, як статуя, Калауса, — співпрацювати з урядом. І всі претензії особисто до вас, громадянко, будуть забуті. Інакше я вважатиму, що ви також є активною учасницею терористичного заколоту. Я вважатиму, що ви, замість вдячності, плюнули в руку, яка дає вам гроші та владу. І тоді вам зроблять боляче. Дуже й дуже боляче.
    — Це блеф, дешевий блеф, — пирхнув Шайнар. — Це створіння не насмілиться піддати тортурам доньку великого Вудро Дасалмана.
    — Я не насмілюся? — Марков продублював мисленнєвий наказ кіборґові різким порухом пальців. — Цу. Вважайте, хлопчики й дівчатка, що ви мене таки дістали. Створіння на вас образилося.
    «Павук» рушив до Міли, розгортаючи свої хапальні кінцівки. Донька Вудро Дасалмана заверещала і сповзла на підлогу, намагаючись ухилитися від маніпуляторів кіборґа.
    — Припиніть, Марков, — Калаус відкрив очі. — Це ж дешеві трюки.
    Кіборґ тим часом спритно схопив альфійку за зап'ястки, розвів її руки і підвів догори. Від цього розійшлась застібка блискучого плаття Міли, і всі побачили кольорове татуювання на її тілі у вигляді переплетених змій. Альфійка спробувала вдарити «павука» ногою, але той навіть не похитнувся. З його головного сегменту виповзла гнучка трубка-ін'єктор і неквапом попрямувала до шиї альфійки. На кінці трубки розгорнувся й блиснув сталлю вінчик із тонких і довгих голок. Розіп'ята кіборґом Міла перестала пручатися і з жахом дивилась, як наближається ін'єктор.
    — Спочатку, — прокоментував дії «павука» Марков, — кіборґ введе до вашої кровоносної системи кілька тисяч наносканерів. Це ще не буде боляче. Сканери є елементами високоточного детектора брехні. Настільки досконалого і розумного детектора, що всі ваші спроби збрехати чи навіть про щось забути він одразу побачить і доповість мені… Не сіпайтеся, громадянко, не сіпайтеся… Це вам не допоможе. Ви лише зробите собі боляче… Так ось, коли ці маленькі уважні сканери вийдуть на визначені позиції у судинах вашого головного мозку, кіборґ почне вводити вам спеціальну сироватку, яка…
    — Припини! — Калаус майже кричав.
    — Допуск до архівів, старий цурукане! Негайно! — у тій самій тональності виставив вимогу Марков.
    Голова Ради директорів раптом заспокоївся. Було видно, що він прийняв рішення. Зовсім рівним голосом Калаус промовив:
    — Того, що тобі потрібно, у наших архівах немає.
    — Невже, — найдовша з голок ін'єктора зупинилася за кілька міліметрів від шиї Міли. — Цікаво… А де ж, по-твоєму, те, що мені потрібно?
    — Я знаю, тобі потрібні записи Тейсанболона. Вони не тут, вони на Нолі.
    — Я тобі не вірю.
    — А ти повір мені. Ти лише дарма витрачаєш час, Марков, розгрібаючи тутешнє старе сміття. Я володію повною інформацією щодо проекту «Дейман». Я його курував, я тестував і особисто відбирав клонів-телепатів. За контрактом, який ми підписали тоді з Тейсанболоном, він передав мені й тодішньому керівникові служби безпеки компанії Сен-Алену три готових вироби — двох клонок і одного клона. Передав без жодної супровідної документації. Так було домовлено. Всі свої таємниці клонороб залишав за собою.
    — І тебе, старого хитрого щура, нічого не настрожило? Ні? Не вірю.
    — Начхати мені на те, у що ти віриш… — Калаус звів погляд до вікна, за яким здіймалися приймальні вежі енергетичної станції. — Так, звісно, ми були попереджені, що майстер Тейсан співчуває ноланському підпіллю й навіть допомагає інсургентам грошима. Але нам були потрібні телепати для захисту від промислового шпіонажу. Від цього залежало виживання нашого бізнесу. А іншого такого майстра не було. Лише він міг виробляти клонів із сильними ментальними здібностями. Він був неперевершеним клоноробом. Найкращим з найкращих. І ми пішли на ризик.
    — Ви наразили на небезпеку усю Імперію.
    — Я відповім за свої помилки. Відповім, не сумнівайся. Але відповідатиму не перед безрідним копом з Тіронії… Якщо дійде до слухань, мені буде про що розповісти сенатській комісії… Ми теж дещо знаємо. Не пальцем роблені. Ми не довіряли клоноробові й теж себе страхували. Наші аналітики запевнили мене і Сен-Алена, що руйнівний потенціал був закладений Тейсаном у клона чоловічої статі.
    — І ви його вбили.
    — Так. Це було замасковано під нещасний випадок. Ми зробили це, незважаючи на те, що за клона вже були заплачені великі гроші. Такі великі, що ми боялися, що нас не зрозуміють інші члени Ради директорів. Його батько, — Калаус кивнув на Шайнара, — нас би не зрозумів в жодному випадку. За такі гроші можна було побудувати космічний корабель… Не лише ти, Марков, турбуєшся про безпеку держави.
    — Щось ви із тим вашим Сен-Аленом недотурбувались. Перемудрили?
    — Так вийшло. Бувають непереборні обставини… Він був генієм, цей Тейсан. Він довго плекав свою помсту, він сидів у темряві й плів свою павутину. І розрахував усе на багато кроків наперед. У нас не було часу на таку ретельність. Ми ж лише бізнесмени, копе. Ми зайняті люди, у нас немає часу на передбачення всіх підпільних комбінацій. Ми просто робимо гроші й захищаємо наш бізнес. Ми надто пізно усвідомили свою помилку та діяли без належної наполегливості. Але можна було ще все виправити. Можна було. Якби Орман думав головою, а не яйцями… Тобі не треба було одружуватися з нею, Ормі… Ми попереджали його, але…
    — Ти балакучий кретин, Ніко, старий балакучий цурк… — чоловік Шерми приречено похитав головою.
    — Я беру з собою громадянина Ормана Шайнара для проведення подальшого дізнання, — повідомив Марков.
    — Забирай. Ані я, ані Рада колонії не будемо перешкоджати. Нехай це стане йому уроком… — Калаус змахнув зі столу шматки розірваної сигари. — Відпусти Мілу, копе. Дівчинка ні в чому не винна.
    — Не винна? — Шайнар підскочив, але кіборґ миттєво відреагував на різкий рух і спрямував на нього дуло паралізатора. — Це ж її грьобаний татусь Вудро запропонував Раді директорів найняти того клонороба. А може, Вудро теж був заколотником? Це ж була ваша ідея. Клони-телепати! Абсолютний захист від промислового шпіонажу! Це ж ви почали цю мутну шнягу — ти, Вудро і ваш вірний собака Сен-Ален. Може, вас підкупили ящери? Ви, ви це все замутили, а розгрібати за вами будуть моїми кістками, так?
    — Ти сам нарвався, — махнув рукою Калаус. — Ти міг мати будь-яку з жінок, але, наче малолітній шмаркач, запав на цю суку. Ти міг би не робити її своєю законною дружиною. Ти міг відректися від неї, коли її врешті-решт викрили. Для тебе не було нічого неможливого, Ормі, але ти завжди вперто обирав найгірший із варіантів. Ти і твій брат Рама зганьбили клан Шайнарів, зганьбили ім'я своїх предків. Ви підставили нашу компанію. А твоя кохана клонка, Ормі, кинула тебе, як непотріб, зраджувала тобі на очах всього світу. Зраджувала з твоїм братом, з офіцерами Служби, з Дорою, навіть із цією дурепою, — Калаус очима показав на звільнену кіборґом Мілу. — Зі всіма поспіль. І це ж тебе принижувала навіть не жінка, а якась клонка, штучний виріб. Істота, яка вилізла з інкубатора. А ти вперто робив вигляд, що все добре. І нікого не слухав. Хто ти після цього, Ормі? Помовч! Я знаю, що вона могла спокусити будь-кого, зламати волю, загіпнотизувати. Знаю, так… Але ж і ти не будь-хто. Ти — нащадок славних Шайнарів, батьків колонії, сенаторів і президентів. Немає тобі виправдання і не буде. За все відповідатимеш. За себе і за брата. Добре, що ваш батько вже перейшов до Темного боку буття. Не бачить цієї блювотини… Комісаре, — звернувся Калаус до Маркова. — Клонка тепер на «Максвелі». Орманів брат допомагає Шермі. Вона з ним живе.
    — Це нам відомо. Але лайнер «Максвел» невідомо де, сенаторе. Останній раз зовнішні станції зафіксували його на Сімдесят першому лімесі. Це було два тижні тому. Потім він зник. Розчинився.
    — Вони мають бути десь у Секторі Кастора. Десь поряд із Нолою.
    — Навіщо Шермі Нола?
    — Там архіви її творця. Там, у підпіллі, її однодумці. Шукай клонку в районі Ноли.
    
    Планета Нола. Витримки з другого арпікранського видання книги «Історія колонізації планет Сектора Кастора»
    Нола (4КВ06:2) — друга планета системи зірки Ніргарі (давня назва — 47-а Великої Ведмедиці). Планета земного типу, відстань до Ніргарі — 124 мільйони кілометрів, орбітальний період — 285 днів, ексцентриситет — 0,13, екваторіальний діаметр 11 066 кілометрів, маса 0,83 земної, період обертання навколо осі — 112 діб, нахил до площини орбіти — 18 градусів.
    Планету відкрили у двадцять першому столітті Ери Посланців. Першим пілотованим кораблем, який досягнув Ніргарі у 109 році Ери Відновлення, був лінкор «Арсіноя», котрим командував адмірал Сідні Столкін. Він дав другій планеті системи ім'я «Анола» на честь своєї старшої доньки, хоча планета вже мала офіційну астрономічну назву «Ністрінія». Колонізація Аноли-Ністрінії почалась в середині третього століття ЕВ. Юридичною метрополією, за традицією, виступила Земля, але головний потік поселенців сформували перенаселені планети Сектора Центавра. Головним економічним мотивом колонізації вважаються унікальні природні ресурси, сконцентровані в екваторіальному поясі планети.
     Атмосфера планети — аргонова, з малим вмістом азоту і кисню. Біосфера — малорозвинена, переважно океанічна, представлена аналогами земних протерозоїв і трилобітів. Океан займає 93 % поверхні планети, але він не глибокий, з великим вмістом арсенідів. Суходіл представлений скупченням вулканічних островів, розташованих в екваторіальній зоні та біля Південного полюса. Колоністи проживають переважно у містах-куполах, розміщених на плаваючих платформах. Найбільше місто і столиця колонії — Столкінбаад, 673 тисячі мешканців. Економіка базується на експорті рідкісних металів, спеціалізованих клонів та на індустрії розваг. Остання швидко розвивається, перетворюючи Нолу на туристичну планету 
     Імператор Сіоран Третій надав Нолі статус керуючої планети Сектора Кастора і призначив першим намісником Сектора свого брата принца Мартіна. Він залишався намісником майже тридцять років. На честь принца Мартіна було названо північний океан планети. В часи громадянської війни 312 року політичні лідери Аноли-Ністрінії перейшли на бік узурпатора Мелетина Менара, підтримавши його фінансами і паливними ресурсами орбітальних баз керуючої планети. На знак вдячності Мелетин надав колонії особливі права самоврядування. Посада намісника була ліквідована. Фактично Анола-Ністрінія стала незалежною і була звільнена від сплати майже всіх імперських податків. Це призвело до бурхливого зростання економіки та до посилення потоку переселенців з бідних колоній. Анола-Ністрінія побудувала власний торгівельний флот, а потім почала купувати військові кораблі, переважно безпілотники земного виробництва. Ноланці офіційно проголосили незалежність у 327 році ЕВ. Новостворена держава отримала назву Республіка Нола. Також Нолою (місцевою діалектною формою назви «Анола») стали неофіційно називати й саму планету. Попередні варіанти назви поступово вийшли з обігу 
     Перший президент Республіки відмінив імперську систему станових привілеїв і категорій громадянства. Була скасована дія імперських законів, що обмежували генетичні модифікації людського тіла (так звані «Великі закони Отців-Відновлювачів»). На Нолі почались масштабні експерименти в галузі генетичного вдосконалення людей з метою призвичаїти їх до життя в атмосферах інших світів. Нові серії ноланських клонів стали популярними у всіх світах, що різко збільшило експорт штучних людських організмів. Швидкий економічний розвиток Республіки забезпечив успіх її експансії у Секторі Кастора. До складу Республіки увійшли колонії Кідронія і Бальсана. Після цього змінилися устрій і назва держави. Депутати від Кідронії і Бальсани увійшли до складу Конґресу Федерації Ноли (338 рік) 
     Після оформлення Федерації в її юрисдикції опинилось практично 50 % видобутку рідкісних металів і мінералів, що вівся в зоні розселення людської раси. Торгівельна еліта Федерації почала стрімко збагачуватися, в руках її лідерів у середині четвертого століття ЕВ сконцентрувалися величезні фінансові і матеріальні ресурси, співставні з ресурсами кількох десятків світів Імперії, яка стрімко біднішала. Імперію роздирали війни між військовими кланами. За ініціативою політичних еліт Альфи Альфи і Аврелії, які найбільше потерпали від конкуренції з боку Федерації Ноли, Імперія проголосила Федерації війну. Уряд імператора Каоасара Другого[61] спрямував до Сектора Кастора Десятий флот під командуванням адмірала Гейса (346 рік ЕВ). У вирішальних битвах, які відбулись у кометному поясі Ніргарі і на П'ятдесят третьому лімесі, безпілотні фреґати Федерації завдали відчутних втрат Десятому флотові. Серед знищених крейсерів був і флагман Гейса «Маджид». Імперський уряд змушений був почати переговори. У 348 році Федерація встановила повний контроль над торгівельним трафіком у Секторах Кастора і Центавра. Сукупне населення Федерації досягло двохсот мільйонів. А в 351 році заявку на вступ до Федерації подала колонія Арпікран з населенням у сто п'ятдесят мільйонів. Декому здавалося, що історія галактичної Імперії наближається до завершення. 
     Але лідери Ноли допустилися політичної помилки. У конфлікті 356 року між військовими елітами Землі й Альфи Альфи ноланці підтримали альфійців. Всупереч їхнім сподіванням, перемога виявилась на боці адміралів Сонячної Системи. Уряд імператора Сіорана Шостого Відновлювача отримав формальний привід розірвати мирний договір 346 року і оголосити Федерації війну. Для відновлення влади Імперії у Секторі Кастора до складу Шостого флоту (який базувався в системі Проксіми Центавра) було введено додаткові кораблі важких класів. Командування флотом прийняв досвідчений Іріте Ойзеле. Він відмовився від тактики концентрації сил, яку застосовував свого часу Гейс, і почав здійснювати план «перекривання кисню» Федерації, перехоплюючи її транспортні кораблі на виходах з Темних Шляхів. Трафік у Секторі Центавра було зупинено 
     Ігі Шелтон, котрий змінив Іріте на посаді командувача Шостим флотом, продовжив виснажуючу «тиху війну» навколо зірок Центавра. Тим часом в орбітальних доках Піфії будувалися нові крейсери для імперських військових сил і негайно вводилися в дію. У 364 році Шелтону, який тоді вже мав майже двадцятикратну перевагу над супротивником, вдалося нав'язати адміралам Федерації згубну для них контактну битву. Імперські крейсери і лінкори під час бою майже повністю знищили ноланський флот. У битві загинула військова еліта Ноли. Шостий флот захопив танкери і ресурсні бази Федерації, отримав контроль над лімесами в районі Кастора. У війні настав переломний момент. У кінці 365 року Арпікран заявив про вихід з Федерації Ноли і відізвав свої фреґати. У 366 році Арпікран і Кідронія визнали над собою владу Нової Імперії. Через п'ять років Федерацію скасували. Економіка її планет опинилася на межі знищення, правлячі клани репресовані, депутати Конґресу, які голосували за війну на боці Альфи Альфи проти Землі, страчені. Невдовзі Нола знову стала керуючою планетою імперської провінції «Сектор Кастора», а великий адмірал Ігі Шелтон — її намісником 
    
    5
    Район підземного міста,
    надра Каманійських гір,
    планета Кідронія (4КВ67:3).
    28 семпрарія 416 року Ери Відновлення
    
    — Безпутні, безпутні, безпутні клони, — наспівував Гумм, перетягуючи пораненого аґента «Ягда» через широку підземну річку. — Мало, мало, мало вас, дурнів, вчили…
    — Це ж куди ти мене тягнеш, товсточолий? — аґент важко дихав; заряд, випущений з кінетичної рушниці, роздробив йому руку і пошкодив реґенеруючі системи комбінезона. Медичні мікророботи з військової аптечки блокували біль і кровотечу, але пересуватися самостійно аґент не міг.
    Йому остогидли підземні нори, і каміння тиснуло на його пошкоджений організм всією своєю товщею. Він відчував: зараз ранок, і в небі над Каманійськими горами визріває руде яблуко Абелари. Аґентові раптом до горлової судоми захотілося погрітись під променями сонця Кідронії, на вільному просторі без стін і склепінь. Але не тільки кам'яна товща пригнічувала його волю. Він майже фізично відчував близькість в'язкого і безжального підземного полум'я. Горнила планетарної мантії були поруч. Зовсім-зовсім близько, за останніми гранітними перемичками, у розпечених до вишневого світіння надрах, точилось важкими краплями рідкого базальту багряне вим'я глибинного вулканічного вогнища. І жар цього багряного вимені теж лягав на плечі «Ягдові».
    — Тут, зовсім недалеко, є схованка, — втішив пораненого товариша клон. — Там великі запаси повітря і смачна вода. А ти нічого не кажи. Не треба витрачати сили.
    — Залиш мене тут. Нас все одно впіймають.
    — А я тобі кажу: не витрачай сили на дурні слова. У куполі ти теж думав, що нас упіймають. Згадав? А нас не впіймали. І тепер ми від них втечемо. Побачиш. З нами Велудуман!
    Ім'я Держателя Склепіння немов додало Гуммові сил. Він підхопив «Ягда» і трьома стрибками подолав підземну річку. Від трясіння аґент втратив свідомість.
    «Це добре, — вирішив Гумм. — Коли людина непритомна, їй треба менше повітря. А повітря у пошкодженому комбінезоні ніколи не буває забагато».
    За плесом підземної річки промита нею печера химерно розгалужувалась. Клон упевнено обрав найлівіший з тунелів. Закинувши аґента собі на плечі, Гумм пройшов слизькими брилами до глибокого розлому, що прорізав базальтову підошву гір. Він пройшов розломом кількасот метрів, зупинився і прислухався. Це було особливе місце. Тут шум підземної річки було чути так чітко, немов вона текла поряд. Якби переслідувачі форсували річку, підземне відлуння донесло б до вух клона звуки їхнього руху. Гумм стишив дихання і стояв дуже довго. Якби він почув погоню, то їхньою долею стала б смерть у цьому розломі. Але шум річки залишився рівним і неспаплюженим.
    «Відірвалися!» — з полегшенням зітхнув клон. І поніс брата далі. До таємних сховищ, віддавна призначених саме для таких відступів.
    
    6
    Борт фреґата Е74 «Акреон»,
    Орбіта планети Ноли (4КВ06:2),
    Зоряна система Ніргарі.
    2 октомбрія 416 року Ери Відновлення
    
    На екранах зовнішнього огляду повільно й велично пропливає полярна область Ноли — опукла поверхня Океану Принца Мартіна. Зображення надзвичайно чітке: можна побачити окремі хвилі й сріблясті відблиски світла на їхніх гребенях. На Маркова це видовище діє заспокійливо. Йому подобаються великі водойми, хоча на його рідній Тіронії немає ані морів, ані океанів. Імперський комісар щойно залишив протиперевантажний кокон, і автоматика корабельного відновлювального відсіку працює у межово прискореному режимі. Ноланський підрозділ Служби Запобігання затримав одного з найнаближеніших помічників і учнів покійного Тейсанболона. Комісарові не терпиться розпочати допит клонороба.
    Що більше він отримує інформації про Шерму Шайнар, то більше в нього виникає запитань. Аґенти Джи Тау вже випатрали архіви «Еттлі Касмік» і знайшли там секретну аналітичну записку, датовану чотириста восьмим роком. У записці, адресованій кураторам проекту «Дейман» Калаусові і Сен-Аленові, містилось попередження, що деякі тенденції розвитку свідомості позасерійного клону жіночої статі НО97 з умовним ім'ям «Шерма» можуть являти собою загрозу для суспільної безпеки. Аналітики тоді рекомендували керівникам компанії демонтувати потенційно небезпечного клона.
    Натомість Калаус і Сен-Ален наказали знищити клона чоловічої статі на ім'я Ленго. Хлоця-телепата, в якому аналітики не знайшли ніякої потенційної загрози. Марків довго не роздумує над мотивами такого парадоксального рішення. Ці мотиви чітко проглядаються на відеозаписах з юною Шермою, зроблених тоді ж, вісім років тому.
    «Цікаво, коли вона стала Калаусовою коханкою? Вже тоді, чи пізніше, коли закінчила курс спецнавчання?» — тіронієць доторком прибирає з великого екрану океанську поверхню і вмикає старий відеозапис тренування Шерми в басейні. Там дівчина відпрацьовує стрибки з трампліну. Її гнучке тіло встигає зробити кілька складних обертів, перш ніж входить у товщу підсвіченої блакитнуватим світлом води. Її рухи відточені й досконалі. Сповнені такої природної ґрації, якої неможливо навчитися. Шерма вже тоді, у неповних тринадцять років — всевладна володарка чоловічих бажань.
    Марков не втримується від спокуси. Він вмикає запис однієї з перших сексуальних пригод майбутньої терористки. Розкішні апартаменти керівника контррозвідувальних програм «Еттлі Касмік». Велике ліжко, застелене чорним. На цьому тлі темношкіре тіло Шерми (темне на темному, лише очні білки — немов дві зірки) здається сукубом — інфернальним привидом із давніх земних леґенд. Вона обвиває руками й ногами велике мускулясте тіло коханця, вловлює його ритми, зливається з ним, поглинає його. Вона пристрасна і невтомна.
    Таких записів зібралося в колекції Маркова на сотні годин перегляду. Кожного разу інші партнери. Чоловіки й жінки. Витончені альфійські мисткині-аристократки і брутальні голомозі охоронці з «Еттлі Касмік». Незґрабні однолітки юної телепатки і владні старці, яким Шермі могла би бути правнучкою, якщо не праправнучкою. Іноді сексуальним вправам передують танці, що їх юна клонка виконує не гірше за професійну стриптизерку. Іноді — цілі костюмовані спектаклі, де вона грає ролі давніх цариць, розбещених куртизанок або сором'язливих незайманих інженю. Іноді партнерів багато, але кожного разу Шерма в центрі оргії. Вона богиня і королева свят Венери й Астарти. Вона популярна і приймає дорогі подарунки. Їй ще немає чотирнадцяти, а вона вже неофіційна верховна жриця таємних вівтарів кохання Альфи Альфи. Всі без винятку учасники оргій бажають передовсім її — темношкіру дівчинку з пропорційним і сильним тілом, точеним личком і очима оленяти. І вона ніколи нікому не відмовляє. Вона любить експериментувати й дозволяє робити їй боляче. Вона не лише вигадлива, але й надзвичайно витривала. Надто витривала, як для представниці людської раси.
    Мудрий Тейсанболон передбачив усе. Він знав, що тести і глибинне сканування психіки рано чи пізно виявлять загрозу, яку він сховав у підсвідомості позасерійної клонки НО97. Сканери неможливо обдурити. І він мудро підстрахувався, спорядивши свій шедевр могутньою зброєю на ім'я «сексуальність». Інший клон — Ленго, який не мав цієї зброї, був приреченим. А майбутня месниця повинна була вижити. Як було задумано старим ноланцем, так і вийшло. Вона витримала все, задовольнила всіх і вижила всупереч усьому.
    Більш ранніх записів, ніж сцена в басейні, не збереглося. Проте Марков ніби на власні очі бачить ту фатальну зустріч. Першу зустріч голови Ради директорів компанії і дівчинки-клонки. Ось вони стоять утрьох — Калаус, Шерма та її сторічний творець. Стоять на розкішному пухнастому килимі в кабінеті Калауса. Шерма стоїть упевнено й нерухомо, немов вилита з міді статуя древньої богині. Її волосся заплетене у хвіст, спина вигнута, а на різко окресленому підборідді темніє зваблива ямка. Голі ступні її струнких ніг утоплені у високому ворсі килима. М'яке світло плафонів ніжно торкається її оксамитової шкіри та світлої тканини коротенького платтячка. Тейсанболон робить знак, і платтячко з шовковим шурхотом сповзає на підлогу. Сенатор дивиться на Шерму. Шерма дивиться на сенатора й посміхається. Так, як уміє посміхатися лише вона. А майстер Тейсан прикриває очі важкими повіками.
    
    Комунікатор видає Маркову чергову порцію новин. До Сектора Кастора імператор відправив додаткові сили. Два безпілотних крейсери з нейтронними випромінювачами. Новим командуючим П'ятнадцятим флотом, замість загиблого Скіфі, призначено адмірала Язіда, представника земного аристократичного клану. Знайдено вбитим досвідченого офіцера Джи Тау, який багато років працював під прикриттям на Бальсані. На Кідронії штурмовими загонами знищено ще одне підземне місто бунтівників. Там, після жорстокого бою, знайдені тіла ста двадцяти клонів-шахтарів, які брали участь у масових вбивствах колоністів. Затримана раніше Фатіма Ферфакс зізналася під час допиту, що була учасницею заколоту і брала участь у вбивстві намісниці леді Унно. Активність ящерів помічена в районі Ахернару (Альфи Ерідана), зірки, навколо якої обертається колонізована землянами планета Сельва. Корабель ящерів пройшов на відстані одної сотої парсека від Ахернару. Експерти, які вивчали місце старту скеґера, на якому Шерма Шайнар вивезла з Кідронії Вей і Вольска, визначили, що його двигун мав незначний дефект, аналогічний дефектові двигуна шестимісного корабля UJ09 «Серенітіс», що зник у системі Ніргарі дванадцять років тому.
    «Ніргарі! Сонце Ноли! — Марков подумки замальовує останнє повідомлення в червоний колір і обводить його рамкою. — Отже, їхня секретна база схована десь недалеко звідси. Скоріш за все, партизани використовують замаскований військовий об'єкт Федерації, який свого часу не змогли знайти імперські сили, що проводили зачистку Сектора Кастора. Ну що ж, їм не вдалося, а ми спробуємо знайти цю зміїну нору».
    Марков подумки відзначає, що навіть у тому випадку, якби для пошуків бази повстанців вдалося задіяти два нові безпілотники, раніше ніж за місяць ніяк не вийде охопити пошуками простір у радіусі двох парсеків навколо Ніргарі. А прочісування «густим гребенем» сфери з радіусом у чотири парсеки триватиме більш як три місяці.
    «Цікаво, куди ж вони сховали «Максвела»? Це ж не скеґер, а величезний лайнер. Його не припаркувати до астероїда й не закрити маскувальною піною».
    — З'єднайте мене з базою даних Служби, — наказує Марков.
    На екрані з'являється стурбоване обличчя оператора.
    — Офіцере, запитайте дані про власника скеґера «Серенітіс».
    — Уже зроблено, комісаре. Виводжу на ваш зовнішній комунікатор.
    На екрані виникають літери й цифри. Марков пробігає їх поглядом. Скеґер належав власникові невеликої ноланської фірми. На тривимірному зображенні — усміхнений молодий темношкірий мачо. Його фірма виробляла обладнання для готелів та автономних житлових блоків у підводних поселеннях. Після зникнення скеґера сестри власника продали його бізнес і переселилися на Землю. Обидві нині ведуть богемний спосіб життя. Вони — імперські громадянки першої категорії. Ні в чому бунтівному не помічені. Цих жінок слідчі Джи Тау почнуть допитувати вже через шість годин.
    Марков читає численні нудні звіти про рейси й ремонти скеґера. Кідронія, Тарга, Бальсана, знову Кідронія…
    «О! А це вже цікаво!» — Марков нервовим доторком пересуває зображення. На екран виповзає звіт про рейс «Серенітіс» до системи зірки Боллота у чотириста другому році. Згідно зі звітом, власник скеґера інспектував там роботи компанії з монтажу обладнання для житлових модулів дослідницької станції.
    Клац! На екрані зображення знайомого оператора. Тепер можна бачити не лише його обличчя, а й комірець зі срібними нашивками корвет-лейтенанта.
    — Надайте мені всю інформацію про станцію 944 у системі Боллота. Лейтенанте, це терміново. Код «три А».
    За тридцять секунд він уже вчитується в сертифікат астрофізичної науково-дослідницької цивільної станції 944. Побудована у триста п'ятдесятому році Міністерством забезпечення міжзоряних перельотів Федерації Ноли. Три наукових і два житлових куполи на скелястому супутнику шостої планети. Термоядерний реактор малої потужності в якості джерела енергії. Житлові куполи заглиблені у ґрунт і споряджені пасивними протиметеоритними екранами. Станція призначалася для спостереження за еволюцією невеликої «чорної діри» в районі Боллота — нестабільного і самотнього об'єкту в зоні високого вакууму. Вчені Федерації тоді припустили, що «діра» під упливом гравітації Кастора міґрує і з часом загрожуватиме рейсам гіперпросторових кораблів через транзитний Шістдесятий лімес. Тому було вирішено встановити за небезпечним об'єктом оперативне спостереження з близької відстані. Дослідники працювали на станції позмінно, не більше шести вчених у кожній зміні. Персоналом станції 944 були отримані унікальні дані про взаємодію гравітаційних полів «діри» з міжзоряною речовиною та про переміщення «діри» в напрямі лімесу, котрий під впливом космічного монстра також почав змінювати свої фізичні параметри. Після падіння Федерації станцію закинули і відновили чергування на ній лише на початку п'ятого століття ЕВ. Саме тоді фірма власника «Серенітіс» отримала замовлення на дооснащення дослідницької станції більш ефективними та сучасними системами життєзабезпечення.
    На перший погляд, у всьому цьому немає нічого підозрілого.
    «Але чому, — аналізує інформацію Марков, — замовник звернувся не до солідних будівельних компаній з їхнім досвідом реставрації і модернізації подібних станцій, а до невеликої містечкової фірми. Раніше вона, наскільки можна зрозуміти, взагалі не займалася космічними спорудами, а спеціалізувалась винятково на підводних готелях. Які були у замовника мотивації? Помірніші ціни? Корупція? Патріотичні переконання? А, між іншим, хто-хто там був замовником?»
    Замовником модернізації станції 944 виявився провідний ноланський Університет імені Сідні Столкіна. Станція перебувала на фінансовому балансі тамтешнього факультету астрофізики. Для відновлення її роботи факультет отримав солідні ґранти від імперського уряду і кількох транспортних мегакорпорацій.
    «Ага, Університет! В університетах завжди можна знайти гнізда незадоволених, усяких хитких інтелектуалів і навіть недобитих повстанців», — вирішує Марков. Він наказує невидимим адміністраторам на Нолі:
    — Спрямуйте безпілотний корвет із резерву Другого флоту для інспекції системи Боллота. Провести повну перевірку системи на предмет знайдення штучних об'єктів, сигналів та випромінювань. Нехай там ретельно все обмацає.
    — Буде виконано, комісаре! — голосно доповідають десь у його черепі. Тіронієць кривиться. Він ще не звик до такої неозорої влади.
    «А все ж це класно, Рене, — каже він собі, — коли ось так, за одним лише твоїм словом, цілий корвет стрибає туди, куди треба. Або куди не треба».
    
    7
    Станція на карликовій планеті 4КВ016:54в,
    околиці зірки Боллота, Сектор Кастора.
    2 октомбрія 416 року Ери Відновлення
    
    — Добридень, баронесо, — Вольск зупиняється на порозі крихітної кімнати. Її спартанський інтер'єр освітлюють ґалогенні лампи. Примітивні, але потужні.
    — Заходьте, Алексе, — Ґвен Вей зустрічає його привітною посмішкою. — У цих апартаментах мій титул звучить кумедно.
    — Цілком миле приміщення. Ми всі тут у тісноті.
    — Окрім вашої чарівної Тами.
    — Вона тепер Шерма.
    — Так-так, я весь час забуваю. Але не будемо про неї.
    — Не будемо.
    — Кажуть, «Максвел» практично готовий до перельоту?
    — Я чув про це, — Вольск милується мерехтінням концентрованого світла на волоссі арпікранки. — Але я досі не можу уявити, щоб цивільний лайнер цього типу досягнув Агрегата Оріона. Це ж аж чотири стрибки в один бік[62]. Запасів тритію не вистачить.
    — Напевно, вони модернізували корабель. У них тут є заводи.
    — Так, вельми просунуте поселення. Ви часом не знаєте, Ґвен, де саме ми перебуваємо?
    — Вони не кажуть, і це зрозуміло. Партизани. Але мені вдалося заглянути до панорамного ілюмінатора. Кастор поряд. Світить не гірше від місцевого сонця. Ми десь у його Секторі.
    — Мені здається, що це або система Лімби, або Боллота. Планет земного типу немає ані там, ані там, зате є безліч сміттєвих астероїдів, пилових поясів і протопланетних скупчень. Маючи бажання, можна сховати цілий флот.
    — Імперські кораблі, напевно, вже прочісують системи Сектора. Я підозрюю, партизанам відомо, що виявлення цього поселення — лише питання часу. Тому, Алексе, нам треба бути готовими до того, що про старт можуть оголосити будь-якої миті… Парадокс! Завжди мріяла побувати на древніх планетах Темного Агрегата. Але ніколи не думала, що потраплю туди не з власної волі.
    — Вам також передали звіт експедиції Анволі?
    — Так.
    — Ви, певно, завважили, що кіборґи і ґвинтокрили з «Уриїлу» зазнавали аварій переважно над плоскогір'ям Поланського.
    — На картах воно дуже просторе, разом із плато Перлат займає майже третину Західного континенту Фаренго. Аварії траплялись у районах, віддалених один від одного на сотні й тисячі кілометрів.
    — Три аварії практично в одній локації. Відстань між точками останніх сеансів телеметрії близько трьохсот — трьохсот п'ятдесяти кілометрів. Там щось є.
    — Не виключено, Алексе, не виключено, — сумно кивнула Вей. — Хоча, як на мене, три сотні кілометрів, — це значні відстані, а зовсім не одна локація… Там, на плоскогір'ї Поланського, загинула Сайна. До речі, вона сьогодні мені наснилася.
    — Ви ж разом із нею були на Сельві?
    — І там також, так… Але я не про це, Алексе. У звіті є один-єдиний її особистий запис. Чернетка офіційної академічної заявки на відкриття. В ній Сайна повідомляє, що виявила на Фаренго фраґменти древнього симбіотичного життя. Фраґменти диференційовані, проте цілком функціональні. Сайна провела попередній аналіз їхніх геномів та параметрів молекулярної симетрії. На її думку, життя на Фаренго за останні тисячоліття катастрофічно деградувало. А уві сні вона промовила: «Планета, котру лизнула темрява». Схоже на поезію. Але Сайна не любила поезії.
    — Це ж був тільки сон, Ґвен.
    — Я вірю в сни, Алексе. Вони невипадкові.
    — Шерма пише вірші.
    — Так, я чула про її таланти.
    — Може, це вона залазить нам у голови зі своїми віршами, коли ми спимо? Вона ж телепатка.
    — Сподіваюся, Алексе, що ви все ж помиляєтеся. Мені було б не дуже приємно, якби справді… І взагалі: ми ж, здається, домовилися, що не будемо згадувати про Шерму.
    — Вибачте, Ґвен.
    — Я розумію, Алексе, вашу небайдужість до цієї дівчини…
    — Давайте поговоримо про Фаренго.
    — Давайте, — у посмішці Вей можна було прочитати сумну іронію. — Ви пам'ятаєте розмову у «червоній кімнаті»? Тоді ви казали, що ящери не допускають людей до таємниць Фаренго.
    — Шерма мені розповідала про якийсь розплідник Повзучих Отців, який нібито загинув після зараження ґиргами. Його могли розташовувати і на Фаренго. Вона казала, що це леґенда Знаючих.
    — Розплідник?
    — Так. Захищене і втаємничене місце, де згасаюча раса штучно підтримувала свою біологічну активність.
    — Але, наскільки мені відомо, Фаренго не належала до сфери гегемонії Повзучих. Вони жили дуже далеко від Темного Агрегата. Їхня гніздова планета знаходилася десь на Гілці Персея, у напрямі Туманності Сови[63]. Навіщо їм було розташовувати такий важливий об'єкт за тисячі парсеків від своїх корінних володінь, поряд з планетами древніх гуманоїдів? Адже гуманоїдів вони не любили, а ті відплачували їм тою ж монетою.
    — Проте Ґ'орма недалеко.
    — Відносно.
    — Але ж за своїм віком Фаренго могла би бути планетою-розплідником.
    — Так, безперечно, могла би, — після тривалої паузи погодилась Вей. — Її зірка, Таліс, дуже стара. Навіть як для зірки її спектрального класу. Астрономічний вік Таліс — не менше восьми з половиною мільярдів років. Від доби гегемонії Повзучих цей червоний карлик майже не змінив своєї яскравості. Відповідно, Фаренго стала придатною для мешкання давніх рас задовго до початку першого галактичного циклу розумного життя. В записах Сайни я знайшла згадку про ландшафтний об'єкт, який на картах позначений як «Ущелина Тетар». Там кіборґи з «Уриїла» розчистили зріз тектонічного зрушення найдавнішої фаренгійської платформи. Вони зібрали зразки скам'янілих залишків живих істот, що збереглися з ранніх епох. Сайна повідомляла про знахідки, які не вкладаються у схеми і класифікації, що їх застосовують сучасні ксенобіологи. Щось вельми архаїчне і дивне. Але ці зразки загинули разом з «Уриїлом»…
    — Отже, у вас, баронесо, скоро з'явиться можливість стати першовідкривачем цілого світу.
    — Не я буду першою. Цей світ відкрила доктор Сайна Тарі. Їй ця честь належить за правом. Я обов'язково зареєструю її заявку в Арпікранському Університеті.
    — Коли повернетесь.
    — Якщо повернуся.
    
    У великій круглій кімнаті усамітнилися Шерма і Сестра Овіта. Два творіння майстра Тейсанболона. Ззовні не схожі: одна напружена і нервова, немов струна, з тілом і обличчям юної богині; друга — відсторонена від світу пристрастей, атлетично збудована, з глибокими синіми очима, погляд яких спрямовано в безмежжя, видиме лише їй.
    — Колись, Ої, нам не треба було язика і губ, аби розуміти одна одну, — Шерма тулиться до стійки з резервними енергетичними модулями. Немов гнучка лоза до пальми.
    — Тоді ми були майже однаковими, Шей.
    — Ми ніколи не були однаковими.
    — Я сказала «майже». Творець Тейсан звільнив мене від зла. Але у цьому немає моєї заслуги.
    — Ти хотіла сказати «звільнив від призначення».
    — Я сказала те, що хотіла сказати. Я вдячна творцеві. І мені шкода тебе, Шей.
    — Це тобі мене шкода через те, що я не можу чути таємничих пісень Космосу?
    — Тому що ти невільна.
    — Я вільніша, аніж ти, Ої.
    — Тобі навіть не відомо, що таке свобода.
    — То просвіти ж мене, Преподобна сестро Овіто, — Шерма ритуально вклоняється у той спосіб, що ним звичайні піфійки вітають старших за ієрархією.
    — Не сердься, Шей. Творець так щедро обдарував тебе, що тобі не потрібне просвітлення. Але твоя досконалість не призначена для свободи.
    — А лише для помсти, так?
    — Так. І тобі самій про це відомо.
    — Невідомо.
    — Відомо, Шей, — у синіх очах сріблиться сталевий відтінок.
    — І ти не хочеш мене виправити?
    — Я не називаю тебе відступницею.
    — І за це спасибі тобі, Ої. Ти завжди відзначалася рідкісною добротою. Ти всіх жаліла, всім співчувала… Навіть коли Ніко наказав убити Ленго, ти не перестала задовольняти його в ліжку. Цього старого цурукана… І мене змусила.
    — Якби я цього не зробила, то він убив би нас усіх. Згадай, яким він тоді був наляканим.
    — Не вбив би. Ми надто дорого обійшлися компанії.
    — Вони закривали і дорожчі проекти. Вони ж мільярдери і хазяї Альфи.
    — Залишимо це. Проїхали. Ти допоможеш мені на Фаренго?
    — Усі загинуть. Зі мною чи без мене.
    — Так вважають Знаючі?
    — Ящери десятки тисяч років намагалися проникнути в таємниці Фаренго, але, врешті-решт, відступили.
    — Раса ящерів усе робить у сплячці.
    — Давня раса — мудра раса. Діє обережно, намагається не допускати помилок. Ґирги їм дорого коштували… — Овіта зустріла темне полум'я у погляді Шерми і пригасила його внутрішнім зусиллям синіх очей. — Я піду з тобою до святині, Шей, піду, так… Але попереджаю тебе: це буде похід приречених. Великий план майстра Тейсана закінчиться на Фаренго. Безглуздо і безславно.
    — Я не відступлю, — ледь чутно промовила Шерма.
    — Бідна, бідна Шей, — Преподобна Овіта підійшла до відступниці й обняла її.
    
    8
    Підводне місто Ганаз, Перламутровий Океан,
    північна півкуля планети Ноли (4КВ06:2),
    зоряна система Ніргарі.
    З октомбрія 416 року Ери Відновлення
    
    Океанські міста Ноли закріплювалися на високих металевих колонах, глибоко забитих у скелясте дно. У гарну погоду дископодібні й кулеподібні будинки здіймалися цими колонами над поверхнею океану і розкривалися, наче гігантські квіти. А в сезони штормів вони стуляли пелюстки захисних екранів і ховалися під воду, наближаючись до тих придонних копалень і глибинних шахт, що правили за господарську основу колонії.
    У день прибуття комісара Маркова над Ганазом сяяло сонце — обідній шафрановий диск Ніргарі. Корабель-човник сів на плаваючу платформу. Вона мала гучну назву Посадкової Дистанції адміністративного сегмента міста. Уповноваженого посланця самого імператора на Дистанції зустріли найвищі посадові особи Ганаза — статечний і вгодований мер, старший шериф, котрий щиро і вірнопіддано вирячував водняві очі, та місцевий резидент Служби, котрий одягнув, згідно із ситуацією, білосніжний парадний скафандр капітана другого ранґу.
    — У мене мало часу, — повідомив замість привітання Марков, мружачись на яскраве веселкове ґало, що оточувало полуденну Ніргарі. — Я з асистентами проведу допит затриманого клонороба. Пізніше ми разом із вами, — він вказав пальцем на резидента, — оглянемо колишній будинок Тейсанболона.
    — Ми вже провели там ретельний обшук, — нагадав кавторанґ. — Жодних архівів, сіре… Нічого з того, що нам наказали знайти.
    «Сіре! Отакої! — приємна морозна хвиля пройшла тілом Маркова. — Але ж це класно, коли до тебе не останні крутелики звертаються ось так: «Сіре!» Так і у лорди-сенатори можна потрапити. Адже Щасливчик Теслен з простого корабельного аналітика, нижчого за табельним ранґом від фреґат-лейтенанта[64], вислужився аж до великого адмірала Флоту. А я хіба гірший від цього земного алергіка?»
    — Правильно. Так і повинно бути. Вони ж не ідіоти, — вголос сказав Марков і рушив до входу в купол. Два здоровезних тіронійці-асистенти і місцеві начальники рушили за комісаром.
    При вході до шлюзу Марков уповільнив кроки — на його внутрішній комунікатор надійшло повідомлення. Відісланий ним до системи Боллота безпілотний корвет успішно зійшов на Темні Шляхи. Головний штурман Другого флоту, контр-адмірал, прізвища якого Марков не вважав за потрібне запам'ятовувати, особисто запевнив імперського комісара, що менш аніж за дві стандартні доби малі зонди, які відділяться від корвета, почнуть прочісувати щільним гребенем планети, астероїди, пилові й кометні кільця. Тобто все, що обертається навколо зірки Боллота. Контр-адмірал не називав Маркова «сіром», але в його голосі комісар відчув улесливість.
    На відміну від Центрального поселення Кідронії, шлях від Ганазького космодрому до тутешнього офісу Служби виявився не надто довгим. Два ескалатори, три швидкісних ліфти — і перед комісаром розчинилися броньовані двері «червоної зони».
    Посеред просторого приміщення сидів на металевому стільці клонороб Борам, учень і далекий родич Тейсанболона. Його охороняли кіборґи і бійці кризової групи. Дві години тому, коли човник з Марковим розпочав спуск з орбіти Ноли, Борамові ввели до кровоносної системи нанороботів з препаратами, що пригнічують волю. За даними телеметрії, його мозок уже «визрів» для допиту.
    — Я імперський комісар з надзвичайними повноваженнями Рене Марков, — відрекомендувався тіронієць. — Як ся має наш «барабан»?
    — Свариться, — повідомив боєць із погонами армійського прем 'єр-лейтенанта.
    — Свариться, он як! — комісар підійшов до Борама. — Навіщо ж ви так, шановний? Ви ж високоосвічена людина, доктор медицини, нащадок великого роду. Ви чимось невдоволені?
    Клонороб жодним порухом не виказав, що його цікавить особа Маркова. Його лиса голова зі смішними відстовбурченими вухами вперлася підборіддям у груди. Великі краплі поту стікали потилицею і щоками Борама й щезали у строкатій тканині шийної хустини. Комісар чув важке і часте дихання клонороба.
    — Упертий? — Марков засмучено похитав головою. — У нас, шановний громадянине Бораме, немає часу на довгі процедури. Один із виробів вашого вчителя метра Тейсана перетворився на загрозу для держави. Мені потрібно знати все про позасерійну клонку НО97 «Шерму». Де інформація про джерела і будову її геному?
    — Я не знаю, — тихо й роздільно сказав Борам.
    — А хто може знати?
    — Учитель помер.
    — Ми знаємо, що він помер. Де зараз зберігається його особистий архів?
    — Він не вів записів.
    — Такого не буває, громадянине Бораме. Таке неможливо, і вам це відомо. Усі ліцензовані клонороби, згідно з імперським законом про генетичне копіювання, зобов'язані здійснювати ретельну поетапну фіксацію своїх робіт відповідно до галузевої форми двадцять-тридцять два.
    — Учитель мав дозвіл не фіксувати.
    — Хто надав йому дозвіл?
    — Це заборонена інформація.
    — Хто?
    — Я не мо…
    — Ім'я!
    — Імператор Сіоран Шостий.
    — Цікаво… — Марков присів на край столу. — Але Сіоран Шостий… Він же помер п'ятдесят шість стандартних років тому.
    — Пізніше дозвіл підтверджувався Туре Шактірі Першим і чинним монархом.
    — Святі сили! — прошепотів прем'єр-лейтенант.
    — Усім залишити приміщення! — розпорядився Марков.
    — Але, коміс… — прем'єр-лейтенант проковтнув закінчення свого протесту і першим вийшов із «червоної зони».
    — Усім! — прикрикнув Марков на асистентів, які дивились на комісара, ніби не розуміючи наказу.
    Коли в «червоній зоні» не залишилося жодного стороннього вуха, комісар перевів рецептори кіборґа у сплячий режим і нахилився до Борама:
    — Кого замовляв Сіоран у Тейсана?
    — Копію свого сина. Того, котрий загинув.
    — І все?
    — Дівчат та хлопців для гарему. Йому подобалися молоді й світлошкірі. Дуже молоді й дуже світлошкірі.
    — Звідки такі подробиці? Ви ж, громадянине Бораме, тоді ще були підлітком?
    — Майстер розповідав.
    — Він ризикував.
    — Серед його учнів досі не було зрадників.
    — Повернемося до копії сина Сіорана. Наскільки я пам'ятаю, у Сіорана Шостого після смерті не залишилося спадкоємців.
    — Копія Сіорана-молодшого загинула під час перевезення до земної резиденції.
    — Убивство?
    — А ви як гадаєте? — зустрічне запитання Борама перейшло чи то у сміх, чи то в задушливий кашель.
    — Хто?
    — Не знаю.
    — А якщо подумати? Якщо добре-добре подумати?
    — Метр припускав, що це зробили за наказом великого адмірала канцлера Іріте Ойзеле.
    — Іріте розчищав шлях до престолу своєму синові?
    — Не знаю. Це висока імперська політика. А я лише створюю клонів.
    — Імператори з дому Ойзеле також зверталися до Тейсана з конфіденційними замовленнями?
    — Так.
    — Навіщо?
    — Він створював для них наложниць із точно заданими параметрами.
    — З якими параметрами?
    — Зовнішніми.
    — Точніше.
    — Це були позасерійні копії знаменитих красунь.
    — І все?
    — Так.
    — А детектор брехні показує мені, що ви, шановний, злочинно брешете.
    — Я не брешу.
    — Знову брешете. Відповідайте, інакше буде боляче. Кого копіював Тейсан? Ну!
    — Боги Отців!
    — Вони тобі не допоможуть. Відповідай!
    — Він…
    — Ну!
    — …виготовляв копії Ківи, другої дружини канцлера Іріте.
    — Кого? Ківи-піфійки? Суверен Зоряної Імперії спить із клоном своєї бабусі?
    — Я не знаю, комісаре, з ким там спить чи не спить імператор Туре Шактірі Другий. Це не моя справа. І, до речі, не ваша також… Я взагалі не знаю, навіщо йому і його батькові потрібні були копії цієї піфійки. Я цим ніколи не цікавився. І зараз мені теж не цікаво. Хотіли — отримали — заплатили — до побачення. Метр їх також не запитував. Він хотів жити. Всі хочуть жити… Копії виготовляли й передавали довіреним людям імператора. Гарні копії, дуже точні. Їх було три. Одна для першого Туре Ойзеле і дві для чинного. Я не знаю, що з ними потім робили. Ми клонороби. Ми робимо те, чого хоче замовник, отримуємо за це гроші й присягаємося мовчати… Через ваші довбані препарати я порушую присягу. Тепер мене вб'ють.
    — Я цього не допущу.
    — Не допустите? — Борам зайшовся схлипуючим спазматичним сміхом. — Вас також уб'ють, комісаре Марков. Ви зробите свою роботу і помрете. Ні, навіть не помрете, а здохнете. Це так само неминуче, як завтрашній схід Ніргарі над Перламутровим океаном. Завжди було так, від того часу, як існує цей світ. Найнебезпечніші таємниці — це постільні таємниці сімей і гаремів правителів. Хто знає — той здихає. Навіть якщо він вірний і відданий собака.
    — «Червону зону» неможливо прослухати.
    — Невже ви такий ідіот, комісаре?
    — Ні.
    — Ви пошкодуєте, що змусили мене говорити. Ви вже про це шкодуєте, правда?
    — Отже, архіву не існує?
    — Не існує. Подивіться на свій детектор. Ну що? Правду я кажу? Отож бо…
    — А спеціальні записи щодо проекту «Деймон» велися?
    — Я не знаю. Напевне, не велися. Скоріш за все, не велися… Тейсан виготовляв Шерму таємно від усіх. Шерма і Овіта були його заповітом.
    — Співробітники метра знали, чому саме він так чинить?
    — Здогадувалися.
    — Здогадувалися? Отже, знали і, відповідно, підтримали змову. Зрозуміло… Шерма була коханкою імператора. Чому вона його не вбила?
    — Не знаю. А навіщо їй було його вбивати?
    — Вона ж була знаряддям помсти.
    — Але не помсти імператорові.
    — А кому? Цілій Імперії?
    — Піфійкам.
    — Піфійкам?
    — Це вони, сестри смерті, виманили наш військовий флот до Сектора Центавра, зруйнували Федерацію, прирекли на загибель і пожиттєве заслання сотні тисяч патріотів. Вони допомагали Шелтонові (нехай буде проклята пам'ять про цього ката!) знаходити і знищувати наших дідів і батьків, які ховалися в підпіллі, вони допитувати полонених. Допитували так, що дві третини з арештованих втратили розум… Без допомоги проклятих… тричі проклятих телепаток з Планети Жінок… Імперія ніколи не перемогла б нас. Ніколи.
    — Але тепер Шерма намагається завдати шкоди Імперії, а не піфійкам.
    — Ви впевнені?
    — Впевнений.
    — Про це в мене інформації не було… Проте запам'ятай, лягавий: усе тілесне підвладне занепадові й псуванню. Якщо час від часу не проводити планових корекцій, клони з психогенними мутаціями втрачають ментальну стабільність. Закладені в них параметри розмиваються… Вони починають хворіти на щось подібне до параної… Це малодосліджені явища. Я не знаю. Я втомився. Я сказав усе, що знаю. Я уже мертвий. І ти також.
    — Ще не вечір, Бораме, ще не вечір.
    — Ти помиляєшся, лягавий, — Борам підняв голову і спробував заглянути Маркову в очі. — Вже настала ніч, комісаре. Принаймні, настала для нас двох.
    
    9
    Темні Шляхи,
    Гіперпростір,
    Позачасся
    
    Три кораблі, що пірнули у задзеркалля буття, повисли поміж зоряними брамами лімесів. Їхні матеріальні тіла вислизнули з-під влади законів тривимірного світу. Три кораблі випали з простору і закінчилися в часі. Вони летять до Фаренго — і одночасно не летять нікуди (летять у нікуди, нізвідки не летять — людські уявлення й образи безпорадно відступають перед загадковим позапросторовим буттям Темних Шляхів).
    Перший із кораблів — дальній безпілотний рейдер, другий — пасажирський лайнер прем'єр-класу, третій — великий військово-транспортний корабель. Перший схожий на велетенський цвях, другий на ребристий циліндр, а третій — на ґроно призматичних блоків, підвішених на витках ажурної спіралі. У першого немає імені, тільки індекс КХ17. Другий значиться у Цивільному реєстрі кораблів як пасажирський лайнер люкс-класу «Максвел». Третій, перейшовши до складу Дев'ятого флоту, отримав назву «Капітан Паландо»[65].
    Безпілотник використовує найбільш економічну й ризиковану схему гіперпросторових стрибків. Його траєкторія проходить краєм темного згущення матерії, в небезпечній близькості від гігантської «чорної діри». «Максвел», навпаки, не підходить до небезпечних зон ближче ніж на два десятих парсека. Він поповнить запаси тритію на таємній базі в Сегменті Змієносця, яку ноланці збудували ще за часів розквіту Федерації. Лайнер відхилився від звичайних маршрутів, проте, завдяки тристрибковій рейсовій схемі, зможе покрити велику відстань, що відділяє земні колонії від темного Агрегата Оріона. Схема польоту «Капітана Паландо» повторює ту, яку в минулі часи обрали для польоту до Агрегата космоаналітики загиблих «Атона» і «Уриїла».
    Несплячі супремуси трьох кораблів навіть за межами простору й часу спостерігають за мінливою графікою темного боку Великого Космосу. За законами звичайної фізики, позитронні комп'ютери не повинні працювати там, де матерія втрачає свої якості. Але вони працюють, і наука п'ятого століття Ери Відновлення не здатна дати чіткого пояснення цьому парадоксу. Супремуси мислять інакше, аніж у звичайному космосі, але це не заважає кораблям, якими вони керують, досягати віддалених світів. Кажуть, що серед Знаючих також є ті, котрі можуть спілкуватися з нелюдською свідомістю Темних Шляхів. Одна з них летить на «Максвелі», ще дві — на «Капітані Паландо». Але тепер їхні свідомості сплять разом із тілами в гелевих надрах протиперевантажних коконів. Коли кораблі досягнуть системи зірки Таліс, навколо якої обертається планета Фаренго, їх виведуть із глибокого сну.
    І лише в безпілотнику немає нікого, хто б міг прокинутися.
    
    10
    Підземне сховище,
    планета Піфія (11КВ23:2),
    зоряна система Ріри (Епсилон Ерідана).
    5 октомбрія 416 року Ери Відновлення
    
    — У скарбниці Ордену також зберігають такі камені, — сказав Еарлан Теслен, зважуючи на долоні золотистий берил, видобутий Сестрою Сайкс з глибин кристалічного сейфу. — Давній Жезл Сили. Дуже давній… Він тутешній?
    — Був знайдений двісті років тому на Єсіхі.
    — На Кідронії? Ось так… Ще до колонізації?
    — Вільні шукачі-рудокопи заходили до підземних лабіринтів Єсіхі задовго до рудничних клонів.
    — Кажуть, одна зі Знаючих володіла знаменитим Червоним каменем Богині?
    — Вона стала відступницею, Обраний. Червоний камінь втрачено.
    — Шкода. З ним було пов'язано багато пророцтв.
    — Одне з них могло мати стосунок до Фаренго.
    — …?
    — Це пророцтво стало відомим в останні століття Ери Посланців. На Землі, у горах Пекаму[66], жив великий провидець, котрий сказав, що каменю Богині судилося повернутися туди, де він був створений, і послужити людям. Він назвав Червоний камінь паролем до Ольда — зоряного ковчегу знань.
    — А Преподобній сестрі відоме ім'я відступниці, котра володіла каменем Богині? Це випадково не Шерма?
    — Ні, Обраний, та відступниця давно покинула світ живих. Це було ще до створення Імперії, на Сельві.
    Теслен віддав Сайкс берил. Хранителька заховала Жезл до сейфу. Тієї миті, коли камінь переходив з рук в руки, адміралу здалося, що з його глибин вислизнув теплий промінчик і відбився в очах сестри швидкою, як спалах, веселкою.
    «Ольд! — примружився Теслен, спостерігаючи, як до обличчя Сайкс повертається підземна суворість. — Ми також дещо знаємо про Ольд, Преподобна…»
    — Мені доповіли, що «Капітан Паландо» успішно зійшов на Темні Шляхи, — промовив адмірал вголос.
    — Так, слава Творцеві. Ти дуже допоміг нам, Обраний, у нас з'явилася надія, що ми встигнемо досягти Фаренго раніше від Шерми і безпілотників імператора.
    — А нам час зайнятися тератронними мінами, Преподобна. Часу обмаль. Мою відсутність на Сагунті можуть помітити.
    — Увечері до підземелля Ради прийдуть наші спеціалісти з баріонних технологій. Вони готові вислухати твій план… Я хотіла би запитати тебе, Обраний.
    — Запитуй, сестро.
    — Ти щойно подумав про Ольд. В архівах Ордену збереглися згадки про «зоряний ковчег»?
    — Сім століть тому серед Майстрів Ордену був видатний брат, котрий вмів розмовляти з сутностями інших світів. Він недовго прожив і не був щедрим на слова. Проте залишив для братів записи, в яких розповідав про спадок стародавніх рас, які населяли Великий Космос у ті епохи, котрі ви називаєте Першим і Другим циклами. Він казав: «Знання давніх — як трава, що проростає крізь епохи запустіння. Насіння цієї трави розсіяне зірковими островами. Одне із зерен посіяно було поблизу Землі, і називається це зерно Ольдом. Якщо наситити його водою мудрості, то воно прокинеться й проросте благими паростками». У його видінні Ольд знаходився на планеті земного типу, що обертається навколо древньої червоної зірки. Обрані попередніх епох вважали, що йдеться або про зірку HD168443, яку ми зараз називаємо Мітрою, або про 581-у Глізе. Коли на планети цих систем були відіслані перші експедиції, Орден контролював їхню роботу. Але там не знайшли нічого, що могло б називатися Ольдом. Виникали підозри, що ви, Знаючі, знайшли Ольд на Магонії, але й тут нас чекало розчарування. В останні роки Орден окреслив перелік із шести віддалених планет, на яких, можливо, заховано Ольда. Серед них планета Тифон у системі Мелані, і Фаренго також.
    — А ваш провидець не попереджував, що Ольд охороняє чудовисько?
    — Схоже на казку, — адмірал посміхнувся, але Сайкс не відповіла на його посмішку.
    — На жахливу казку, Обраний. На спадок загиблого світу, який жив власними нелюдськими законами, — сказала вона, і в її очах було більше холоду, аніж над полярними льодовиками Планети Жінок.
    — Говорячи про чудовисько, ти, Преподобна, маєш на увазі Велику Матір ґиргів?
    — Серед різних припущень є й таке: ґиргів поставили на сторожі Ольда. Ця леґенда старіша від земного людства.
    — А який у цьому сенс?
    — У чому?
    — Створювати на шляху до Ольда такі жахливі перешкоди?
    — Ти говориш про сенс у людському розумінні. Але, Обраний, Ольд створили не гуманоїди.
    — Ваші ксенобіологи вважають, що ґирги пережили сотні мільярдів років?
    — Ці створіння були виведені штучно. Ми не виключаємо, що творці ґиргів передбачили довготривалу епоху занепаду розумних рас і заклали у технотип цих ксеноморфів особливу стійкість. Вони могли пережити безліч років у захищених спорах, поки хтось або щось не розбудило їх. До речі, якщо Ольд справді на гніздовій планеті ґиргів, то, відповідно, його немає на Фаренго.
    — Рано чи пізно ми знайдемо Ольд, сестро Сайкс. Є припущення, що зоряний ковчег уже в межах досяжності наших кораблів. Мені здається особливо важливим, щоб тоді, коли Ольд знайдеться, ми об'єднали зусилля для його дослідження. Знання, що зберігаються в ковчезі, несуть не лише можливості, але й незнані небезпеки.
    — Тому його можуть спробувати зруйнувати.
    — Імператор?
    — Він одержимий властолюбством і дивними ідеями. За його наказом до Темного Агрегату відіслали безпілотники з тератронними бомбами.
    — Ордену відомо про це.
    — Тоді, великий адмірале, давайте спершу об'єднаємо зусилля у справі спасіння Ольда. Святі Матері твердо переконані в тому, що, загрожуючи Ольдові, імператор остаточно й безповоротно втратив не лише право бути лідером людства, але й право на життя.
    Погляди Теслена й Сайкс зустрілися.
    «Вона ж не просто так звернулася до мене на звання», — здогадався командуючий Дев'ятим флотом.
    — Не просто так, — підтвердила охоронниця скарбниці.
    
    11
    Укриття в надрах Великих Каманійських гір,
    планета Кідронія (4КВ67:3).
    5 октомбрія 416 року Ери Відновлення
    
    — Де це ми? — зі здатністю усвідомлювати навколишній світ до «Ягда» повернулася і природна цікавість.
    — У глибинному Укритті, — Гумм підніс до губ аґента посудину з питною водою. — Тебе поранили, довелося руку відрізати. Вибач, брате, у нас немає молекулярного відновлювача.
    «Ягд» глянув на порожній рукав нижче ліктя.
    «Яке варварство! — подумав він. — Як у давні часи».
    — Я постійно хочу запитати в тебе, брате, а яке твоє справжнє ім'я? Найсправжнісіньке.
    — У мене було багато імен, Гумме. Але там, де я народився, мене називали Зораном. Можеш так мене називати.
    — Відпочивай, Зоране. Ми відірвалися від імперських нишпорок.
    — І глибоко ми з тобою зарилися?
    — Ми на сім кілометрів нижче від першого рівня копалень «Скелястого».
    — Бездонні й потаємні печери Єсіхі…
    — Це штучні печери, брате.
    — Тоді Служба знає про них.
    — Не знає вона ні хріна. Ці тунелі вирили не люди.
    — А хто ж тоді?
    — Давні діти Велудумана. Мільйони років тому.
    — Зрозуміло.
    — Я піду, брате Зоране, у справах. Не нудьгуй.
    — Добре. Але ми їм таки надавали кочуманів, правда ж, товсточолику?
    — Звісно, надавали. Ще й як надавали! Ти ж сам-один завалив двох десантників і розплавив лапи кіборґові.
    — А ти його добив різаком. Якби я сказав комусь із «командос», що кіборґа-термінатора сьомого покоління можна завалити звичайним шахтарським різачиськом, мені б не повірили… Ми з тобою, Гумме, найсправжнісінькі герої Галактики. Як у серіалі «Сталевий щур».
    — От лише медалей нам не дадуть.
    — Зате, Гумме, невдовзі в тебе буде красива наложниця. Точна копія теперішньої імператриці. З великими грудьми і всім, чого потребує справжній герой.
    — Думаєш, твій адмірал виконає обіцянку, дану якомусь дурному клонові з Єсіхі?
    — Не сумнівайся в цьому, Гумме. Ні на мить не сумнівайся. Великий адмірал Теслен завжди дотримує свого слова. Яке, до речі, ти даси ім'я своїй наложниці?
    — Я дам їй ім'я Беверлі. В серіалі «Сила кохання» так звали добру і красиву принцесу.
    — Ти віриш у добрих принцес?
    — Вірю. Але не з Дому Ойзеле, брате.
    — Авжеж. Не звідти.
    Гумм зник у темній перспективі тунелю.
    Лише тепер спогади про бій повернулися до пам'яті Зорана-«Ягда». Вони змінювали одне одного, ніби рекламні картинки в анонсах розважальних програм. Ось вибухає атакований десантниками шлюз Підземного міста. Шматки металу зі свистом ріжуть гранітні стіни Великих печер. Ось перша хвиля «павуків» насувається на мінний пояс міської оборони, і від вибухів обвалюється арка печери. Ось швидкий кіборґ забігає до бічного тунелю, де партизанами керує аґент Теслена. Ось заряд кінетика висікає сині іскри з гранітної стіни. Лапи кіборґа розтікаються камінням, розплавлені плаганом «Ягда». Ось зброя пораненого кіборґа шукає ціль. Гумм підкрадається до «павука» з різаком. Після пострілу кінетичної гармати аґент провалюється до непроглядної пітьми.
    «Не треба було так піддаватися бойовому азартові», — аґент посміхається, систематизуючи свої спогади. Загалом, вирішив він, це була славна битва. Не гірша від боїв з повстанцями на Тіронії чи сутичок із хижими рептиліями на Сельві. Там, у лабіринтах отруйних сельвійських боліт, аґент уперше втратив руку, але тоді її негайно відновили в польовому госпіталі Дев'ятого флоту. Минуло багато років, але й зараз він здригнувся, згадуючи, як хижа тварина вистрибнула зі смуги заклубочених випарів. Як коротко й дзвінко клацнули її пластинчасті щелепи, перекушуючи кістку руки.
    «Поки що доведеться побути одноруким. Велудуман свідок, хтось прокляв мою нещасну кінцівку» — роздумував Зоран-«Ягд», коли повернувся клон.
    — Відпочинемо і підемо далі, — повідомив він.
    — Далі — це куди?
    — Ці тунелі простяглися на тисячі кілометрів. Стародавні діти Велудумана вміли рити. Може, вони були подібними до великих-превеликих тормагів?
    — Сам зрозумів, що сказав?
    Гумм ображено засопів.
    — Укриття ненадійне? — спитав Зоран. Він уже шкодував, що зачепив шахтаря.
    — Надійне, не сумнівайся… Але Знаючі переходять до іншого, ще віддаленішого і глибшого Укриття. І наказують нам іти з ними.
    — З мене яка їм користь?
    — Ти великий воїн, брате. Ти і з одною рукою вартуєш таких трьох клонів, як Гумм.
    — Не прибідняйся.
    — Засинай, брате. Сили тобі знадобляться. До віддаленого Укриття потрібно йти багато днів.
    — А що там, у віддаленому Укритті?
    — Я там не був. Але кажуть, що там є багато Білих Каменів.
    — Багато?
    — Більше, аніж було знайдено людьми імператора за останні тридцять років.
    — Але ж це цілий скарб, Гумме. За ці камені можна купити три Кідронії разом з Другим флотом.
    — Надра Єсіхі зберігають багато корисного, брате Зоране. Тільки улюбленим дітям Держателя Склепіння доступні скарби надр Єсіхі. А тим, хто спотворює його дари, вони недоступні. Так було, так є і так буде.
    — Амінь! — відізвався Зоран. Цьому слову його навчила мати, ноланська клонка 1420-ої серії.
    
    12
    «Червона зона» в резиденції Ради Двадцяти Трьох,
    планета Піфія (11КВ23:2),
    зоряна система Ріри (Епсилон Ерідана).
    5 октомбрія 416 року Ери Відновлення
    
    — Проблемою тератронних бомб у нас займається Координатор наукових досліджень, — Сестра Гітела відрекомендувала Теслену Знаючу похилого віку. — Сестра Вама у минулому працювала в Університеті Альфи з темами, суміжними із розробкою тератронної зброї.
    — А це наші вчені, — Вама, у свою чергу, назвала імена трьох жінок у цивільних костюмах, котрі зайняли стільці навколо тривимірного демонстраційного монітора. — Вони готові вислухати твій план, Обраний.
    — Спочатку я розповім про те, що мені відомо про заміновування Піфії, — розпочав адмірал. — Якщо мої дані не співпадатимуть із вашими, ви мене підкореґуєте… Отже, мінування проводилося у триста дев'яносто шостому році спеціальними підрозділами саперів і військових науковців Першого флоту. До шахт було закладено дев'ять захищених капсул із дистанційним управлінням. Від імені імператора вашу Раду попередили, що, у випадку недружніх відносин з боку Піфії чи будь-яких спроб знешкодити капсули, розміщені в них тератронні заряди будуть підірвані і планету знищено. Шість років тому дві капсули були вилучені, їх замінили новими. У мене є інформація, що від початку із дев'яти закладок лише три були оснащені справжніми тератронними зарядами. В інших розмістили імітатори. Пізніше дві справжні бомби стали непридатними і їх вилучили. В їхніх шахтах були розміщені один імітатор і один новий заряд. Третій заряд із тих, що були закладені на початку, також втратив бойову придатність, але було прийнято рішення не робити заміни і не вилучати його.
    — Чому? — поцікавилася Вама.
    — Його динамічне ядро за п'ятнадцять років переродилося настільки, що у випадку вилучення арсенальці не ґарантували керованого розвитку подій.
    — Заряд міг вибухнути?
    — Швидше за все, могло відбутись радіоактивне зараження. Відповідно, сестри, сьогодні на Піфії є лише один боєготовий тератронний заряд мінного типу. Капсула з міною — в пустельній області Папірія з координатами…
    — Ми знаємо координати, — перервала адмірала Вама. — Із усього того, що ти сказав, Обраний, новиною для нас стала лише непридатність третьої міни. Ми уважно спостерігаємо за цим зарядом і не виявили змін у спектрі його випромінювання. До речі, ми навчилися не лише відрізняти випромінювання справжніх мін від випромінювання імітаторів, але й прослідкували всі етапи деградації двох замінених мін.
    — А вам відомо, що назва «тератронна бомба» використовується для позначення боєзарядів двох різних типів?
    Піфійки переглянулися.
    «Цього варто було очікувати, — сказав собі Теслен. — Їм це невідомо. Вам, премудрі Знаючі, багато чого невідомо».
    — Але ж, Обраний, випромінювання зарядів, які ми відслідковували раніше і відслідковуємо зараз, не дає підстав для подібних висновків.
    — Тим не менше, Преподобні сестри, насправді існує два типи тератронних бомб. Назвемо їх умовно «перший тип» і «другий тип». Їх розробили практично одночасно, під час війни з Ґ'ормою. Механізм дії у них різний, хоча обидва типи базуються на одному фізичному принципі. Бомби другого типу, значно стабільніші, але менш потужні, були доведені до стадії випробувань уже після того, як війна закінчилася. Проти ґ'ормітів їх не використовували, а випробували в області Проціону. На відміну від бомб першого типу, їхнє використання не призводить до утворення «чорних дір». Проте зруйнувати планету до рівня планетоклазма можуть і ці бомби. Ті заряди, які вилучили з шахт шість років тому, належали до першого типу, а третій заряд і новий замінений — до другого.
    — Тобі відомий фізичний принцип дії динамічного ядра бомби «другого типу»?
    — Я, на превеликий жаль, не є спеціалістом з консингулярної фізики. Мені відомо, що дія обох типів тератронних зарядів базується на відкритті, зробленому в триста вісімдесят восьмому році альфійськими фізиками-теоретиками Дінстом і Гельфрамом. Я знаю тільки умовну назву фізичного принципу: «тунельне повернення Гельфрама». Власне, відкриття «тунельного повернення», як пояснили мої аналітики, було абсолютно випадковим і не базувалося на жодній з існуючих до того часу теорій високоенергетичного міжрівневого переходу. Мої аґенти, як, напевно, і і ваші, намагалися встановити контакт з ученими групи Дінста. Але їх охороняють на порядок вище, аніж самого імператора. Навіть до зовнішнього кола їхнього спілкування неможливо підступитися. Це єдина в Імперії тема, яка засекречена рівнем «сім А». Я думаю, що присутня тут Сестра Гітела (а вона займається у вас проблемами безпеки) погодиться з цим висновком.
    Гітела мовчки кивнула.
    — Проте до саперів П'ятнадцятого флоту, — продовжив адмірал, — мої аґенти зуміли підібрати паролі. У мене є поетапна схема вилучення капсули з шахти і заряду з капсули.
    — Це нам, мабуть, не допоможе, — похитала головою Вама. — Заряд через кожні тридцять секунд зв'язується з контрольними центрами. Ми не встигнемо до нього дістатися навіть за наявності схеми.
    — Я вас трошки поправлю, Преподобна. Через кожні тридцять секунд ця міна рапортує комп'ютерові місцевої орбітальної бази. А з віддаленим контрольним центром міна зв'язується два рази на добу. Зв'язується через встановлений у капсулі-закладці фраґмент Білого Каменю із родини Прай.
    — Родина Прай? — перепитала одна із вчених.
    — Так. Мої люди придбали на чорному ринку один із каменів цієї родини. Вам, імовірно, відомо, що існують авреліанські технології, які дозволяють фіксувати так звані «тіні бесід» Білих Каменів з одного сімейства. Мої техніки таким чином відслідкували сигнал з Піфії. З великою вірогідністю можу припустити, що сигнал приймає інформаційний термінал місячної бази Першого флоту.
    — Ви маєте доступ до нього?
    — Достатній для тимчасового розміщення на каналі зв'язку «маски».
    — А тутешня орбітальна база? — поцікавилася Гітела.
    — Це вже ваші проблеми. Я впевнений, що базу ви при бажанні здатні контролювати. На крайній випадок, у ті дві години, які необхідні для нейтралізації закладки.
    — Складна операція.
    — Проте у вас буде ґарантія, що у момент «X» планету не знищать.
    — Ґарантія? Але ж імператор може наказати атакувати нас такими ж тератронними бомбами, розміщеними на кораблях.
    — На озброєнні Одинадцятого флоту, сестро, немає жодної тератронної бомби. Тільки ядерні й сидеральні, не здатні зруйнувати вашої підземної цитаделі. Імператор не довіряє командуючому. Він узагалі нікому не довіряє. Насправді лише двом флотам — Першому і П'ятнадцятому дозволено проводити операції з тератронною зброєю. І навіть там вона розміщена винятково на важких безпілотних крейсерах типів К і КХ[67]. Оператори й адмірали флотів не мають до них доступу. Командні коди безпілотників зберігаються в особистому комунікаторі Туре Шактірі, який він постійно носить із собою. І вдень, і вночі. Без його прямої санкції ніхто не може ані віддати безпілотникам команду на переміщення, ані наказати застосувати тератронні бомби. Військові техніки називають це «суперключовою схемою контролю». Це, сестри, одна з великих і смішних таємниць Імперії.
    — Але ж ви, Обраний, не можете ґарантувати, що у випадку громадянської війни ці крейсери не долетять до Піфії? — запитала Вама.
    — Це залежить від того, наскільки швидко буде знищена місячна база, де перебуває імператор. Без нього ніхто не зможе активувати зброю на безпілотниках. Для цього необхідно буде подолати захист «суперключової схеми» і перепрограмувати їхні супремуси. На це піде не один тиждень.
    — Якщо ви думаєте, Обраний, що в наших силах знищити головну базу Першого флоту, то ви дуже перебільшуєте наші можливості, — завважила Гітела.
    — Тоді я спитаю вас, Преподобна сестро: а чому Туре Шактірі замінував саме вашу планету? Чому він так боїться Знаючих? Адже лише Піфію він шантажує тератронним мінуванням.
    — Колись ми могли керувати майже всіма політичними процесами в межах Імперії. Але це в минулому.
    — Ви або не враховуєте всіх аспектів власної сили, або чогось не договорюєте.
    — Те, чого не знаю я, можуть знати Святі Матері, — погодилася Гітела. — Рада збереться найближчими днями.
    — Вам потрібно бути рішучішою, сестро-координаторе. І діяти швидше. Історія співтовариства світів наближається до своєї, вибачте за пафос, доленосної межі. Беріть приклад із сестри Сайкс.
    
    13
    Резиденція Служби Запобігання,
    столиця — місто Столкінбаад, планета Нола (4КВ06:2),
    зоряна система Ніргарі.
    10 октомбрія 416 року Ери Відновлення
    
    — Значить, ми запізнилися, — комісар Марков відкоркував другу пляшку місцевого алкогольного напою. Через якесь непорозуміння його тут назвали горілкою.
    — У приміщеннях станції 944, сіре, — продовжував свій рапорт офіцер Служби, — виявлені сліди ДНК Шерми Шайнар, Рами Шайнара, Олександра Вольска, Ґвен Вей, Дори Віргой, Малта Некіча і ще близько тридцяти осіб гуманоїдного типу, яких ми зараз намагаємося ідентифікувати за допомогою розширених баз даних.
    — Як давно вони стартували з Боллота? — комісар не відривав погляду від прозорої рідини, яка наповнювала склянку.
    — Експерти визначили: сто сорок шість стандартних годин тому. Ймовірно, сіре, вони зійшли на Темні Шляхи з Шістдесятого лімеса, — відрапортував офіцер і додав:
    — Це там, де «чорна діра». Дуже нестабільний і небезпечний лімес, сіре, там уже зникали транспортники. Злочинці пішли на значний ризик.
    — Коли буде готовий повний перелік усіх тих, хто був на базі?
    — Ми працюємо, сіре.
    — Імператор чекає на мій звіт.
    — Ми пришвидшимо роботу, сіре. Через десять годин…
    — Через шість.
    — Але ж…
    — Шість годин, — Марков одним ковтком спорожнив склянку. — Плюс додайте всі дані щодо університетського підпілля, які ми тут відкопали… Все упорядкуйте згідно з рубрикатором і виведіть на мій термінал. Виконуйте.
    — Буде виконано, сіре! — офіцер швидко вийшов з «червоної зони».
    Деякий час Марков перебував на самоті. Цю «червону зону» місцева Служба передала в його повне розпорядження. Ноланська резиденція Джи Тау і розмірами, й технічними можливостями на порядок перевищувала свій кідронійській аналог. Її обладнали півдюжиною надсучасних «червоних зон» і декількома силовими бар'єрами, які відділяли від решти планети не лише спеціальні приміщення імперської таємної поліції, але й ту частину населеного сегмента міста, де розташували квартири офіцерів Джи Тау. Як пояснили Маркову, у випадку повстання ноланців резиденцію за лічені секунди можна буде перетворити на неприступну фортецю.
    Незважаючи на те, що в резиденції постійно перебували сотні офіцерів і співробітників Служби, її коридори й ґалереї здавалися безлюдними. «Фортецю» проектували з урахуванням кризової ситуації. При масових заворушеннях тут могли знайти порятунок від помсти ноланців декілька тисяч сімей імперських чиновників і військових. Припускалося, що під захистом бар'єрів і цілої армії бойових кіборґів вони зможуть дочекатися прибуття евакуаційного флоту.
    Комісара ця безлюдність починала дратувати. На його рідній Тіронії навіть в управлінських сегментах така просторова розкіш вважалася неприпустимою. Марков народився і виріс у перенаселеному старому куполі, де мешкали оператори і робітники хімічних заводів. Той купол був збудований як тимчасове житло першопрохідців ще за часів Сіоранів. Латаний-перелатаний, просяклий індустріальними і харчовими запахами, він уже півтора століття був світом для десяти тисяч представників людської раси. Поселенці народжувалися в його темних кімнатах, жили, розмножувалися і помирали. На одного працездатного тіронійця виділялося не більше сорока кубічних метрів житлової площі плюс двадцять на утриманця чи малолітнього. І тільки державні чиновники високих ранґів мали право на шістдесят. Більшість колоністів Тіронії мешкали в малогабаритних житлових комірках, де висота стелі не перевищувала двох з половиною метрів. Величезний простір стерильних, добре вентильованих приміщень Ноланської резиденції Служби Запобігання наводив тіронійця на роздуми про розквітлу в Імперії соціальну несправедливість.
    Алкоголь загострив тривожні передчуття комісара. Зловісні слова клонороба не виходили у Маркова з голови. «Настала ніч, уже настала ніч», — шепотів він. Йому рідко бувало самотньо, але сьогодні він відчував себе безнадійно загубленим у біло-сріблястих лабіринтах Столкінбаада. Він згадав, що Нолу в рекламних роликах називають «планетою розваг».
    «Може, дівчат викликати? Нола вже третє століття славиться красивими клонками», — в пам'яті комісара виринула сцена з рекламного ролика: у басейні чотири оголені красуні бавлять туриста з ошаленіло-щасливим обличчям. «Він обрав для відпочинку ноланський готель!» — повідомляла та реклама.
    Зробивши черговий ковток, тіронієць помітив: на вході до «червоної зони» виник силует людини, хиткий і нечіткий. Відділений від комісара миготінням силового поля і матовою поверхнею дверей-мембрани, силует здавався примарою. Він не наближався і не віддалявся, у цьому було щось дивне. Тут, у резиденції, всі пересування співробітників були підпорядковані службовій логіці й не передбачали подібної незавершеності дії.
    «Щось нове, — подумав Марков, намацуючи в шухляді стола променеву зброю. — Чи то виманюють, чи то чекають на підкріплення».
    «Ні те, ні інше», — промкнувся до комісарової голови тихий голос.
    «Хто ти?»
    «Я маю для тебе важливу інформацію. Але не можу увійти до «зони».
    «Я ж чітко запитав: хто ти?»
    «Тобі потрібна інформація про Тейсана. Я можу допомогти».
    «Я викликаю охорону».
    «Даремно».
    Силует став зовсім прозорим, потім розчинився. До «зони» увійшли бійці охорони в супроводженні яскраво-червоного «павука».
    — Викликали, комісаре?
    — Хто стояв біля захисного бар'єру?
    — Де, сіре? — перепитав охоронець.
    — Біля вхідної мембрани «до зони». Хтось стояв. Тридцять секунд тому.
    — Там нікого не було, сіре.
    — Там хтось був.
    Охоронець відкрив на зап'ясті правої руки екран, набрав код спостережних приладів, продивився записи.
    — Нікого не було, сіре, — похитав головою охоронець. — Можете самі перевірити. Ось, дивіться, сіре, записи моніторів у коридорі «С2» за останні хвилини. Тут є записи у всіх діапазонах плюс параметри енергетичних полів.
    Він протягнув прилад Маркову.
    — Монітори здатні відслідковувати нанороботів?
    — У коридорах, сіре, окрім звичайних спостережних приладів, встановлені спеціальні сканери для виявлення мікроінсайдерів і молекулярних псевдожиттєвих форм. Жоден із сканерів не здійняв тривоги. Вони перевіряють коридори й кімнати через кожні три хвилини. Це стандартна процедура, передбачена інструкціями щодо протидії ворожому проникненню. Ми тут уже тридцять років перебуваємо у військовому стані, сіре, — нагадав охоронець, — і постійно готові до «ситуації дев'ять»[68].
    — Хто аналізує інформацію, отриману зі сканерів? 
    — Польові комп'ютери сегментів і стрижневий мозок резиденції. Інформація йде основним і резервним каналами. Аналізуючі блоки мозку також резервовані, оснащені пошаровими фільтрами і сингулярним контролем на оболонках. Іноді оператори проводять ручне сканування.
    — Тоді що ж, по-вашому, у мене ґалюцинації?
    — Ні, сіре. Вибачте, сіре.
    — Ваші люди на цій планеті зустрічалися з такими формами ворожого проникнення, які ззовні схожі на примару або тінь?
    — Ми, сіре, зіштовхувалися з різноманітними винаходами ворожих техніків, — ухильно відповів охоронець.
    — Детальніше.
    — Вам краще проконсультуватися про ментальні вторгнення з нашим головним техніком Айло. Вона має цілковитий доступ до бази даних про типи і різновиди ворожих проникнень… Про невдалі спроби ворожих проникнень, сіре, — виправився охоронець.
    — Хай негайно зайде сюди.
    — Буде виконано, сіре! Залишити вам для охорони кіборґа?
    — Не треба. Не люблю червонопузих[69]. Поквапте техніка.
    
    Головний технік Айло не змусила себе чекати. Не минуло і трьох хвилин, як комп'ютер «червоної зони» отримав запит щодо її пропуску. Марков підтвердив пропуск, захисна мембрана з тріщанням розійшлася, і до кімнати увійшла міцно збудована жінка середнього віку, в якій комісар безпомилково впізнав тіронійку. Виразні вилиці, високе пряме чоло, сіруватий відтінок шкіри, специфічна постава.
    «Е, та ти ж наша дівчинка, — подумки посміхнувся комісар. — Але прізвище в тебе не тіронійське, ні. Ці чортові ноланці все закінчують на «о». У них і «Тейсанболон» вимовляється як «Тейсанболо». Та навіть якщо ти насправді «Айлон» чи «Айлор», все одно — не наше прізвище. А може «Айлов»?»
    — Капітан-лейтенант Інгіра Айло! — відрекомендувалася технік.
    — Комісар Рене Марков, полковник поліції. Присядь. Твої батьки з Тіронії?
    — Моя мама тіронійка, сіре, — Айло глянула на комісара не без здивування.
    — З якого поселення?
    — Ліфанія-два, сіре.
    — Ми з твоєю мамою майже земляки, Інгіро, — Марков поклав на стіл другу склянку і налив туди горілки. — Майже. Я з Наварії-п'ять. Від Ліфанії-два менше стандартної години на дискоїді. Ти взагалі коли-небудь бувала на Тіронії?
    — Двічі.
    — Вип'ємо за Тіронію, Інгіро. За нашу батьківщину вип'ємо. Шкода, що немає тут нашої горілки, людської. А це тутешнє пійло… Але добре, п'ємо, що є.
    Головний технік слухняно випила слідом за комісаром. Марков із задоволенням спостерігав, як вона примружилася від незвичного відчуття в горлі, як несподівано почервоніли її тіронійські вилиці.
    — А батько місцевий?
    — Ні, сіре. Він землянин.
    — То ти по батькові Айло?
    — По батькові, сіре.
    — А у матері яке прізвище?
    — Кудраш, сіре.
    — Кудраш? Так, це наше прізвище, корінне, — погодився Марков. — Кудраш, Пруш, Матіяш. Такі прізвища були у перших колоністів. Першим комендантом Тіронії був полковник Горацій Пруш. Вивчала історію?
    — Я, сер, навчалась на Альфі.
    — Батько із Землі, вчилася на Альфі, служиш на Нолі. Суцільний імперський космополітизм.
    — Служу Імперії!
    — Це правильно, Інгіро. Ми всі служимо Імперії… Так ось, техніку, навіщо я, власне, тебе викликав. Тут справи у вас дивні відбуваються, неправедні й неблагодатні справи… Хвилин двадцять — двадцять п'ять тому за тією он мембраною, — Марков показав на вхід до «червоної зони», — виникло щось схоже на примару… на такий примарний силует. Потім хтось нахабно проліз до захищеного контуру мого персонального комунікатора. Уявляєш? Заліз мені до голови і там проводив недружню агітацію. Це було вороже проникнення. Я би так сказав: вороже проникнення у його найчистішому вигляді. Класичне вороже проникнення, головний техніку Айло. Але всі ваші хитрохвості сканери й монітори нічого в коридорі не зафіксували. Нічого ворожого. В жодному із діапазонів. Нуль. Я, правду кажучи, з такими жартами зустрічаюся вперше. Сержант сказав, що ти в курсі подібних фокусів. Що на це скажеш?
    — Так, сіре, ми мали справу з подібними фантомами, — підтвердила Айло. — Тут, на Нолі, розвинута індустрія розваг. Місцеві інженери і психотроніки — великі спеціалісти зі створення розважальних ілюзій та підсвідомої реклами. Деякі сучасні технології дають змогу заслати рекламні образи безпосередньо до мозкових центрів уяви потенційних клієнтів. Такий уплив вони здійснюють на великій відстані. Вони здатні долати бар'єри, фільтри і пригнічувачі. Я вважаю, що джерело ваших видінь слід шукати десь за межами резиденції. Хтось створив і транспортував у ваш мозок наведену візуальну форму або фантом.
    — Ага, — кивнув Марков, — а я вже було вирішив, що треба кинути пити. Фантоми, кажеш?
    — Різновид проникаючої реклами, сіре. Використовуються гравідинамічні хвилі. Джерело, як правило, важко виявити. Гравітонна пеленгація ще в стадії розробки. Покійна намісниця леді Унно ще минулого року дала нам завдання: розробити системи ефективної протидії таким проникненням. Але, на жаль, вороги нас випереджають у технологіях. Поки що випереджають. Ймовірно, місцеве підпілля добре фінансує розробників у рекламних компаніях. Чимало наших співробітників потерпали від таких психічних атак. Але вороги, як ми пересвідчилися, неспроможні зруйнувати психіку швидко. Небезпеки для вас, сіре, поки що немає.
    — А скільки часу їм потрібно для того, щоб зруйнувати психіку?
    — Як правило, сіре, від двох стандартних місяців. Усе залежить від типу психіки, від емоційних параметрів особистості, від індивідуальних реакцій і стійкості до певних провокативних образів. На декого ці атаки взагалі не діють, вони їх практично не сприймають. У декого різко загострюється сексуальний потяг. Багато образів тутешньої проникаючої реклами пов'язані з порнографією. Це також місцева специфіка, сер. Місцеві закони не забороняють застосовувати до туристів проникаючу рекламу. Ось і застосовують. Ця планета — щось середнє між океанаріумом, шоу-сіті й галактичним борделем. У секс-індустрії працює чотири мільйони клонів.
    — Вражає.
    — Я можу, сіре, поставити на ваш внутрішній комунікатор додатковий фільтр. Він буде відтинати від приймальних контурів наведену гравідинаміку. Це нескладно і не вимагає додаткових імплантатів. Вам лише потрібно буде пройти до нашої лабораторії, сіре. Обладнання для встановлення фільтрів досить громіздке, і його незручно переносити. Тут недалеко, на два рівні нижче.
    — Потрібно пройти, значить пройдемо, — погодився Марков. Він вирішив, що невелика прогулянка йому не завадить. Його медичні імплантати вже двадцять хвилин як вступили в боротьбу з печією. І, судячи з відрижки, боротьбу цю поки що програвали.
    Вийшовши з Айло із «зони», він знову відчув свою сирітську нікчемність під непристойно високими стелями резиденції. У просторих коридорах і на широких ескалаторах була така ж стерильність, свіжість і безлюдність, як і в перший день його перебування у фортеці місцевих Джи Тау. Сріблились підлога і стелі. Стіни вилискували сніговою білизною, відтіненою червоними і синіми вказівними знаками. Комісар і технік спустилися до нижчого рівня, пройшли нахиленою ґалереєю, звернули до освітленого синіми лампами технічного коридору. Там технік відчинила непримітні двері в тісне, загромаджене контейнерами та трубами приміщення і пропустила комісара вперед.
    — Це ваша лабораторія? — здивувався Марков.
    «Ні, — почув він голос у власній голові. — Це місце, де ми зможемо спокійно потеревенити».
    Тіронієць озирнувся. Двері зачинилися, Айло зникла.
    «Вона й не заходила сюди», — зрозумів Марков.
    «Інгіра зараз забезпечує ваше алібі, комісаре. Якби ви не були таким упертим, нам не довелося б так ризикувати».
    «Хто ви?»
    «Голос спаплюженої Ноли».
    «А простіше?»
    «Я представляю патріотичний спротив».
    «Конкретніше».
    «Можете називати мене Керуючим».
    «Цей титул мені ні про що не каже. Зокрема, не надає інформації про рівень вашої компетенції».
    «Рівень моєї компетенції дозволяє мені виступати від імені всіх інакомислячих Ноли».
    «Вражає. Проте не переконує».
    «Не іронізуйте, Марков. Мою компетенцію може підтвердити хоча б той факт, що заради нашої бесіди ми ризикуємо таким цінним аґентом, як головний технік Айло. Ви ж професіонал і повинні розуміти, які оперативні можливості відкриває нам доступ до всього технічного обладнання резиденції».
    «Розумію. Ви тримаєте місцевих Джи Тау за яйця».
    «У вас дивні метафори, Марков».
    «Тіронійський ідіоматичний вислів. Якщо він вас зачепив, то прошу вибачення. Я поліцейський, створіння брутальне за визначенням».
    «Усе гаразд. У мене є для вас пропозиція».
    «Я вислухаю вашу пропозицію. Але мені було би зручніше спілкуватися з вами без комунікатора».
    «Це неможливо. Я не можу пройти крізь бар'єри у своєму фізичному тілі. Резиденція направду добре захищена».
    «Хоча б це втішає».
    «Навряд чи захищеність цього кубла окупантів вам на користь, Марков. Ви приречені й знаєте про це».
    «А вам яке діло до моєї приреченості?»
    «У нас обмаль часу, але я спробую вам пояснити. Настав такий час, комісаре, коли всі шукають союзників. Наприклад, Святі Матері Піфії раптом запалали великою симпатією до адмірала Теслена».
    «До Теслена? — Марков нащось грюкнув долонею по холодній і стерильно чистій поверхні керамічного контейнера. — У таке непросто повірити. Піфія завжди була опорою імперських ультраконсерваторів і традиціоналістів, а Теслен, навпаки — ультрапрогресист».
    «Ото ж бо й воно, комісаре. Все змінюється. Старі політичні розклади, ідейні й партійні принципи втратили сенс. Наближаються великі зміни, корінні соціальні трансформації. Ви, комісаре, за старими розкладами — наш найзліший ворог. Але і ми змінюємо свої оцінки, аналізуємо тенденції, готуємося до майбутніх викликів, які чекатимуть на нас після імперської епохи. Ви, Марков, свого роду видатна людина, але що важливіше для нас, ви — тіронійський патріот».
    «Мої особисті погляди не пов'язані з моєю присягою. Я на службі в Дому Ойзеле».
    «Ваша служба, комісаре, за великим рахунком, вичерпана. Ви тепер надто багато знаєте. Надто багато для безрідного поліцейського з Периферії. Вас уб'ють ще до того, як ви відішлете свій звіт імператорові. В принципі, вони вже могли би вас знищити, але бюрократичний апарат Імперії діє за власними законами. Як тільки з відомої вам місячної бази надійде кодове підтвердження наказу про ліквідацію, вас не стане, Марков».
    «Ось воно як… — пирхнув тіронієць. — Й звідкіля ж така обізнаність?»
    «Ми знаємо про Білі Камені більше, аніж техніки Ґрідаса. Але зараз не це головне. Головне те, що в момент „ікс“ ноланці й тіронійці повинні бути разом. У наших народів спільний ворог — ієрархія Піфії».
    «А я вважав, що головним ворогом колоністів Периферії є імперська адміністрація».
    «Тепер, коли Матері й Теслен об'єдналися, падіння Дому Ойзеле та їхньої адміністрації неминуче. Це тільки питання часу, комісаре. Як ви розумієте, союз жриць і адмірала — це щось серйозніше, ніж провінційна змова Рехинальдера і Унно. Ми маємо підстави вважати, що заколотові вже неможливо запобігти і він відбудеться найближчими тижнями. Проте ані народові Ноли, ані народові Тіронії не стане легше від того, що ім'я імператора зміниться з „Туре Шактірі II“ на „Еарлан III“. Тільки жрецьким кланам Знаючих вигідно зберігати до безмежності спотворену соціальну структуру Імперії, примарну владу Домів і дику бідність у жилих куполах Периферії. А ми хочемо відродити Федерацію, повністю скасувати Генетичні закони й наповнити людство новими силами».
    «Я неодноразово чув ці благородні заклики. В юності я співчував нашим інакомислячим, знайомився з їхніми маніфестами „Свобода! Рівність! Геть адміралів і олігархів! Без Імперії ми станемо центром всесвіту!“ Чув, читав. Але тепер я вже дорослий хлопчик і мені відомо: усі революції несуть в собі зародок нового деспотизму. Спільнотою світів неможливо керувати за законами демократії. Спочатку буде хаос і кровопролиття, потім у Флоту з'явиться новий лідер, і все повернеться на круги свої».
    «Ваша рідна Тіронія не є квітучим світом».
    «Не квітне, ваша правда. Але й не вимирає від епідемій і міжусобиць, як за часів Великої Смути. Ми, до прикладу, не здатні самостійно утримувати від заколотів і заворушень мільйони робочих клонів. Наша поліція не має ані навиків, ані техніки для відбиття масових атак повстанців. Поки ми створимо власну боєздатну армію, проведемо з нею навчання, клони з нами розберуться. Ми навіть найманців не встигнемо найняти. Я не хочу, щоб мою сім'ю вирізали скажені біороботи, як вони вирізали колоністів у „Благословенному починанні“ на Кідронії».
    «Отже, ви не хочете допомогти своєму світові здобути свободу?»
    «Хочу. Але не з такими союзниками, як ви. Краще теперішній імперський режим, аніж влада обмежених і мстивих прихильників демократії. Занадто багато ненависті накопичилось у світах Периферії. Поки який-небудь парламент буде дискутувати, що припустимо, а що неприпустимо, що гуманно, а що негуманно, орди клонів переб'ють усіх тіронійців. Парламент потім висловить офіційне співчуття, створить комісію. Знаємо. А піфійки… Піфійки нам не заважають і не загрожують. Ми на Тіронії ніколи тих піфійок не бачили».
    «Шкода. З вас, комісаре, вийшов би чудовий сенатор і міністр безпеки майбутньої Федерації. Але ви надто загрузли у службових стереотипах, страхах і забобонах. Ми шкодуємо, що ви зробили такий вибір. Ідіть, Марков, і помріть, залишаючи ваш народ у злиднях і нікчемності».
    «Прощавайте!» — комісар зробив крок до виходу.
    Двері відчинилися. За ними Марков очікував побачити Айло чи кіборґа-вбивцю. Але за дверима стояли ноланці в парадних мундирах офіцерів Джи Тау. Старший за званням привітав комісара статутним вітанням:
    — Я капітан-командор Ролло, головний координатор Служби Запобігання на Нолі. Уповноважений повідомити, що все те, що з вами зараз відбулося, сіре, було частиною стандартної процедури перевірки на лояльність, передбаченої для вищих посадових осіб Імперії. Ви, сіре, її успішно пройшли, і я, за дорученням імператора, оголошую, що з цього моменту вам, Рене Марков, доручено виконувати обов'язки імперського намісника Сектора Кастора. Офіційні примірники наказів про ваше призначення і присвоєння вам позачергового звання генерал-лейтенанта поліції знаходяться у командуючого Другим флотом. Він чекає на вас, сіре, у золотому залі Замку намісників. А я вітаю вас від імені Верховного Координатора лорда Ґрідаса, від свого імені та від імені усіх своїх офіцерів.
    
    14
    Борт лайнера М99 «Максвел»,
    район зірки Таліс у Темному Агрегаті Оріона.
    22 октомбрія 416 року Ери Відновлення
    
    Стіни, підлогу і стелю Зоряної вітальні «Максвела» конструктори лайнера спроектували у вигляді системи оглядових екранів. Відвідувачі вітальні могли насолодитись грандіозною сферичною панорамою космічного простору довкруж лайнера. Шестеро тих, хто зібрався у вітальні, наче зависли між безоднями Всесвіту. Навіть крісла, у яких вони сиділи, стали прозорими, і зоряне світло проходило крізь їхні підлокітники й бильця. Над головами учасників зібрання нависало багряне вітрило Туманності Оріона, на умовному горизонті блакитним вогнем палав гігант Рігель, а під ногами таємничо мерехтів розсип древніх червоних зірок, серед яких лише досвідчене око навігатора або астронома змогло б відшукати вишневу крапку Таліс.
    Вольск знав п'ятьох із учасників зібрання. Спікерське крісло зайняла Шерма, одягнута у майже прозоре, перетягнуте вузькими шовковими стрічками, плаття без рукавів. Її праву руку вище ліктя прикрашав масивний золотий браслет. У цьому одязі клонка нагадала археологові зображення Есфірі з полотна Теодора Шасеріо[70]. Правіше від Вольска завмерла у напруженій позі баронеса Вей. Зірки химерно віддзеркалювалися на поверхні сріблястого комбінезона, який тісно облягав зґрабне тіло ксенобіолога. Лівіше, розкинувши широкі рукави сірого плаща, сиділа, заглиблена у свої думки, сестра Овіта. За нею розташувався капітан Малт Некіч, високий, коротко підстрижений, з розвинутими м'язами і простуватими рисами воїна-колоніста з Периферії. Шостого учасника зібрання Вольск бачив уперше. Це був молодий чоловік з вузьким нервовим обличчям і непропорційно худим тілом. Він одягнувся в кумедну чи то сорочку, чи кофту — строкату, яскраву і з буфами на рукавах. Із коротких шортів стирчали його довгі бліді ноги з хворобливо-масивними колінами. Нижче колін їх закривали жовті шнуровані чоботи. Таке взуття арпікранські модники надягали під час вечірок у нічних клубах. Під насмішкуватим поглядом археолога незнайомець підібрав ноги й від того став ще химернішим. Урешті-решт Вольск вирішив, що довго роздивлятися дивного суб'єкта не зовсім пристойно. Він знову заглибився в споглядання зоряної панорами.
    Його гіпнотизувало густе зоряне скупчення в області Гіад, діамантове й переливчасте. Воно закрило своїм блискучим щитом великий сектор тутешнього неба. Зірки скупчення — білі, жовтуваті, яскраво-смарагдові — здавалися зримими звуками величної симфонії, створеної у прадавні часи титанами галактичної розбудови. Згущення світла і згущення темряви — її просторові акорди — підкорялось ритмам грізної теми, безмежної, наче сам Великий Космос. Сріблясті хмари розжареного міжзоряного газу навколо щита ще більше підкреслювали грандіозність цієї теми. В надрах хмар мерехтіли сапфірові й топазові нитки, сплетені з юних гарячих зірок. Вугільно-чорні завіси темної матерії вигідно відтіняли всю цю тисячозоряну велич, здавна відому земним астрономам і поетам як Дзеркало Анжеліки.
    Вольск ще довго б розглядав Дзеркало, але Шерма перервала його зоряну медитацію.
    — Вітаю усіх вас із прибуттям до Агрегата Оріона, — сказала вона. — Мало хто з людей бачив Рігель і Гіади з такої відстані.
    Після вітання, яке присутні зустріли очікувальним мовчанням, Шерма познайомила учасників зібрання одне з одним. Власник кумедної кофти і жовтих чобіт виявився носієм не менш претензійного імені. Його звали Хепі Етальдіно Махоніко. Шерма рекомендувала його як пілота, програміста і оператора кіборґів.
    «Цу! Геній-універсал!» — подумки пирхнув Вольск, озирнувся на Вей і зустрів її веселий погляд. Було помітно, що баронесу також розважила різноманітність професійних талантів Махоніко.
    Після рекомендації Шерми геній-універсал підвівся, незґрабно вклонився до Овіти і промовив:
    — Можете називати мене Хемом. За першими літерами моїх імен. У нас, на Аврелії, так прийнято.
    «Ну ні, хлопче, — подумав Вольск. — Не дочекаєшся! Будеш ти у нас Махоніко, а якщо ще й діставати почнеш, то особисто я називатиму тебе одночасно всіма твоїми дурнуватими іменами».
    — Вам усім відомо, — продовжила Шерма, — що метою нашої експедиції є Фаренго — друга планета зірки Таліс. Ось вона, ця зірка.
    На екран вистрибнула прямокутна вказівна рамка. Вона зісковзнула вниз, під ноги присутнім, майже досягла надиру[71] і відокремила від решти зображення тьмяну малиново-червону зірку спектрального класу М4.
    — Ще в третьому столітті була складена карта Фаренго, — Шерма перемикнула екрани на тривимірну проекцію, і перед зібранням виник жовто-салатовий глобус другої планети зірки Таліс. Він почав обертатись, збільшився, а тоді завмер, демонструючи одну з півкуль. Рамка вказала на світло-коричневе плоскогір'я зі слідами добряче вивітрених вулканічних каверн.
    — Область Карпенті, розташована на Західному континенті, — прокоментувала Шерма. — За даними аналітиків, саме тут, на кордоні давньої рівнинної платформи Перлат і геологічно більш молодого плоскогір'я Поланського, розміщено об'єкт, який зберігає знання цивілізацій, що жили у Першому циклі…
    Вольск і Вей перекинулись поглядами. Ксенобіолог не забула про розмову на станції.
    — …Дані геологічного сканування, отримані нами з «Уриїла», свідчать, що в південній частині плоскогір'я Поланського дуже розгалужена система глибинних печер переважно штучного походження, — Шерма поміняла зображення на екрані. Там з'явилася тривимірна схема підземного лабіринту. — Загальна довжина печер і тунелів лабіринту — більш як тисяча триста кілометрів. Найнижчий рівень заглиблено приблизно на півтора кілометра до товщі надзвичайно твердої скельної породи, яка за фізичними характеристиками близька до земних сієнітів. Вік цієї ділянки планетарної кори — близько чотирьох мільярдів стандартних років. Молодих вулканів там немає, найближчий метеоритний кратер — за п'ятсот кілометрів від лабіринту. Ділянка залишалася непошкодженою від часу свого виникнення, хоча сканер і зафіксував мережу неглибоких меридіональних розломів. Вони, скоріш за все, виникли в результаті локальних пересувань платформи Перлат. У системі знайдених підземних порожнин чітко вирізняються дві найбільші споруди. Перша — нахилений тунель діаметром тридцять метрів і довжиною біля шістнадцяти кілометрів. Тунель сходить з першого рівня до найнижчого. Друга споруда — печера правильної циліндричної форми на третьому рівні. Її висота більша за двісті метрів, а діаметр — майже вісімсот. Решта тунелів і печер набагато вужчі й коротші. Навіть якщо будівничі об'єкту використовували вже існуючі природні порожнини, то й тоді цей лабіринт є надзвичайно складною інженерною спорудою, створити яку могла лише розвинена цивілізація. Особливо, якщо враховувати твердість скелі. Прилади зафіксували в лабіринті присутність металів. У цьому районі також спостерігаються постійні збурення магнітного поля. Їхнього джерела виявити не вдалося. Ми приблизно визначили три місця, де можуть бути входи до лабіринту. Також ми знайшли дві локації, де можна буде пробити нові входи. Не виключено, що на древніх входах на нас можуть чекати охоронні системи…
    — Чекатимуть, — без жодної емоції підтвердила Овіта, і погляди усіх присутніх звернулись до Знаючої. Та сиділа, схиливши голову, і не дивилась на екрани.
    — Звідки вам це відомо, сестро? — поцікавилася Вей.
    — Планети не мовчать, жінко, і я чую голос Фаренго.
    — Це містика?
    — Це древні вміння Знаючих.
    — А ці ваші древні вміння не допоможуть нам обійти стражів лабіринту?
    — Мої вміння, жінко, належать до царини пасивного знання. Я можу запитувати й чути відповіді, але мені не дозволено відчиняти двері або обдурювати охоронців. Знаючі істоти з тієї древньої раси, яка побудувала лабіринт, передбачили багато. Таких, як ви, вони також передбачили. Не майте в цьому ані найменшого сумніву.
    — Нас зібрали тут для вислуховування піфійських пророцтв? — своє запитання Вей адресувала не Овіті, а Шермі.
    — І для цього теж, баронесо, — у голосі клонки з'явився притиск. Чітко артикульована нотка з металічним відтінком. — Нас у цій залі шестеро. Рівно стільки, скільки скеґер зможе доправити на Фаренго за один рейс. Нам не вдасться наблизитися до планети на лайнері. Там на нас, скоріш за все, чекатимуть військові кораблі, відправлені сюди імператором. Але невеличкий скеґер, замаскований під метеорит, здатний прорватися непомітним і здійснити гальмування, не виходячи на проміжну орбіту.
    — Небезпечний варіант, — завважив Некіч. — Системи орієнтації скеґерів не завжди дозволяють витримати оптимальний кут входження до планетарної атмосфери. Я маю на увазі здійснення гальмівного маневру безпосередньо з міжпланетної траєкторії. Тим більше, що процес руйнації маскування займе секунд сорок. Весь цей час маскування так чи інакше відіграватиме роль «вітрила». Атмосфера буде дерти маскувальну піну на клапті, й тут уже ніякий позитроний мозок не зможе передбачити всіх сюрпризів із динамічними навантаженнями. Рискання й перевантаження на бічних векторах може перевищити критичне.
    — Хем уже здійснював подібні маневри на «Серенітіс», — повідомила Шерма.
    — Двічі, — підтвердив той. — На Нолі і на Кідронії. Орбітальні станції нас, зрозуміло, засікли, але думаю, вони й досі вважають ті випадки падіннями метеоритів. Маскування повністю згорає на сьомій-восьмій секунді. Перевірено.
    — А захисні екрани скеґера витримають атмосферний удар? — поцікавився Некіч.
    — Раніше витримували, — знизав плечима Махоніко. При цьому буфи на його рукавах кумедно підстрибнули.
    — Атмосфера Фаренго не така щільна, як у Нолі й Кідронії, — підтримала пілота Шерма. — А «Серенітіс» сконструйовано за спеціальним проектом. Його було задумано саме для таких проривів, хоча офіційно скеґер будували за принципами звичайної бізнес-яхти. Конструкція здатна витримати двадцятикратне перевантаження. У нас на «Максвелі» також є обладнання для створення дуже якісного маскування. Монітори імперських безпілотників не зможуть відрізнити нас від метеорита.
    — Оце вже казка, — похитав головою Некіч. — Відрізнять, будь певна. Ти завжди недооцінювала розробки мудрагеликів із Другого Арсеналу.
    — Будемо сподіватись на краще, — мовила Шерма, але в її голосі не відчувалося впевненості.
    — А на поверхні? — запитав Вольск.
    — Що «на поверхні»? — на обличчі пілота з'явилося щось подібне до ворожості. Археолог його дратував.
    «Ревнує до мене Шерму», — вирішив Вольск, а вголос запитав:
    — Маскування згорить на восьмій секунді, це я зрозумів. Але ж ми не зможемо після посадки його відновити. Скеґер, що стоятиме на рівнині, можна буде побачити навіть із сусідньої планети. А монітори безпілотників здатні роздивитися та ідентифікувати на поверхні будь-якої планети предмет розміром із ніготь.
    — А ми закопаємо «Серенітіс», — сказав Махоніко, звертаючись до Шерми, а не до археолога. — У нас є універсальний кіборґ і набір землерийних модулів. Цілком пристойний набір, з тартановими робочими поверхнями. Ми прифаренгимося уночі, а на ранок скеґер уже буде під землею. Кіборґ викопає поряд імітацію метеоритного кратера. Монітори безпілотника, зрозуміло, зафіксують метал під поверхнею… Але ж буває, що ядра залізних метеоритів не руйнуються при зіткненні з планетою. Якщо вони все ж вирішать перевірити і відправлять зонд, то ми його спробуємо пошкодити. Не проблема. Їм буде важко визначити причину пошкодження. Кажуть, що на Фаренго позитроніка працює вкрай нестабільно.
    — Розвідувальний зонд важко пошкодити, — посміхнувся Некіч. — Він захищений краще від бойового робота. І швидко літає. Дуже швидко. І взагалі, це все спрацює, якщо безпілотник не чекатиме нас на низькій планетарній орбіті. Тоді його моніторам що ніч, що ранок — все одно. Він нас вирахує і знищить за двадцять стандартних хвилин.
    — А йти до лабіринту ми також будемо під землею? — підтримав ноланця Вольск.
    — Ми нікуди не йтимемо, — замість Махоніко відповіла Шерма. — Хем обіцяє, що зможе прифаренгити «Серенітіс» у точці неглибокого залягання лабіринту. Ми проб'ємо шахту.
    — Я вже садив скеґер на Нолі з точністю до тридцяти метрів, — з гордістю заявив власник дивовижних буфів.
    — Із балістичної траєкторії? — уточнив Некіч.
    — Так.
    — Без зависання над районом посадки?
    — Так.
    — Круто! — сказав капітан. Залишилося незрозумілим, чи то він справді вражений пілотськими досягненнями Махоніко, чи то іронізує.
    — Кожен із нас після прибуття на планету матиме своє коло обов'язків, — Шерма зробила вигляд, що не помічає скептичних настроїв членів своєї команди. — Я керуватиму експедицією. Ґвен і Алекс проведуть дослідження центральної печери. Малт відповідатиме за безпеку. Хем керуватиме кіборґами. А тебе, Ої, я проситиму стати нашою Відаючою.
    — Я не можу стати вашою Відаючою, Шей, і тобі це добре відомо, — Овіта підвелася з крісла і залишила Зоряну вітальню.
    — Здається, Шермо, у нас сталася перша втрата, — прокоментувала Ґвен Вей.
    — Це не ваша проблема, баронесо, — Шерма відчужено подивилася на ксенобіолога, сині камені на її браслеті холодно блиснули. — Вам треба думати про дослідження сховища Повзучих. Якби я була вченою, то, як першовідкривателька такого об'єкту, відчувала би гордість.
    — Його відкрила експедиція доктора Феліції Анволі. А також цілком імовірно, що дані про лабіринт містились у звіті Нурасова. Мені, Шермо, не потрібні чужі лаври.
    — Експедиція Анволі провела лише зовнішнє сканування лабіринту. Це наші аналітики встановили його штучне походження.
    — Тим не менш, пропоную назвати об'єкт «Лабіринтом Анволі».
    — Підтримую, — сказав Вольск.
    — Я не проти, — Шерма залишила спікерське крісло і пройшлася вздовж екранів. У своєму «асірійському» одязі вона мала надзвичайно ефектний вигляд і знала про це. — Там багато чому можна дати імена… Наприклад «Печера Вей», «Тунель Вольска»…
    — «Провал Шайнар», — продовжила перелік Ґвен Вей.
    — Провал? — крильця ґраційного носика агресивно напнулися.
    — Маю на увазі вертикальний тунель. Або ущелину.
    — Я так і зрозуміла.
    Рухаючись вітальнею, Шерма ніби випадково опинилася поряд із баронесою. Та саме підвелася з крісла, і Вольск побачив їх одну напроти одної. Жінки мірялися недружніми поглядами. На жовто-салатовому тлі екрану, котрий знову показував карту півкуль Фаренго, обидві красуні здавалися персонажами історичного фільму про життя володарів древньої Землі. Шерма була на півголови вищою від своєї суперниці. Але сріблястий комбінезон надавав постаті баронеси особливої скульптурної впевненості. На якусь мить археолог побачив Шерму і Ґвен ніби в іншій реальності: тоненька, не прикрита нічим, окрім стрічок і прозорої тканини, фігура партизанки у цьому видінні здавалась незахищеною і минущою. У фільмі вона була б такою собі «Донькою Вітру». Облите гнучким сріблом тіло Ґвен Вей натомість випромінювало надійність і силу Доньки Скель. Вольску раптом подумалось, що Шерма, незважаючи на всі її надлюдські можливості, лише молода самотня дівчина, ледь здатна нести вантаж тої відповідальності, яку поклав на неї Майстер. І якщо з її волею, не допусти Великий Космос, схрестить мечі воля баронеси, то невідомо ще, чим це все, врешті-решт, закінчиться.
    
    15
    Форт Брі, головна база Першого флоту,
    Місяць, супутник планети Землі (0КА01:3а).
    Сонячна система.
    22 октомбрія 416 року Ери Відновлення
    
    Уже більш як дві хвилини імператор вдивлявся в екран, розташований на накривці невеликого контейнера. Екран показував збільшене у багато разів зображення його вмісту. На темному тлі мікроскопічні грудочки світло-сірого пилу виконували щось подібне до повільного танцю.
    — І ось цю бридоту ви називаєте роботами? Оцю грязюку? — в голосі монарха роздратування змішувалося з відразою.
    — Так, сіре, — підтвердив шеф особистої охорони імператора. — Нанороботи цілком нового типу, здатні до цілеспрямованої самоорганізації в кілька етапів. Вони проникають до системи вентиляції як нешкідливі молекулярні з'єднання. Фільтри сприймають їх як звичайні фрагменти пилу і відсіюють лише частково. Потім ці з'єднання знаходять одне одного і самостійно монтуються у складніші системи, які наші техніки називають «наномодулями». Ви саме бачите ці наномодулі. На вигляд вони як рухливі грудочки пилу діаметром шість-вісім мікрометрів. На другому етапі збірки ці модулі формують складні конфігурації нанороботів зі шпигунськими і терористичними функціями. Автозбірка триває декілька місяців і відбувається у відносній близькості до об'єкту атаки. Ці модулі ми знайшли саме в процесі автозбірки три години тому. Їх було виявлено у спальній кімнаті імператриці. Якби ми їх не знешкодили, то вже за кілька тижнів вашими апартаментами прогулювався б мікроскопічний завод, що виробляє токсини.
    — То ви вважаєте, що тут усе заражене цією бридотою? Весь комплекс, так? — імператор кинув контейнер на підлогу.
    — Ми на дев'яносто п'ять відсотків контролюємо ситуацію, — шеф охорони підняв контейнер з підлоги. — Але, сіре, залишається ще п'ять відсотків невизначеності. П'ять відсотків реального ризику. Ви ж самі бачите, сіре, яке в них досконале маскування. Наші сканери можуть їх відслідковувати лише на відносно гладких поверхнях… Для повного очищення житлового комплексу бази нам необхідно, щоб апартаменти на декілька діб стали безлюдними. Тільки тоді зможуть працювати надчутливі детектори псевдожиттєвих форм. А потім, після повного очищення, ми встановимо на вентиляційні входи фільтри нового типу.
    — Вони мене все ж викурили! — Туре Шактірі стукнув кулаком по столу. — Вони не здатні дістати мене тут, але вони вирішили мене викурити, цурки трахані!
    — Сіре, ми вже приготували для вас і Першої сім'ї захищений житловий блок на лінкорі «Айн-Соф». Цей блок перевірили й обладнали новими фільтрами з чутливими детекторами. А тут ми дамо собі раду за три доби.
    — Три доби? Сімдесят дві стандартні години? Що за маячня, генерале? За цей час вони встигнуть тричі розвіяти лінкор на атоми! Вони всі тепер проти мене. Всі! А навколо лише шпигуни і зрадники.
    — Лінкор надійно захищено, сіре. Після модернізації він став невразливим практично для всіх типів зброї. Екіпаж і персонал пройшли неодноразові найретельніші перевірки. Я ґарантую вам повну безпеку, сіре. Ми будь-якої миті готові розпочати вашу евакуацію.
    — Добре… — імператор сів у крісло, відкинувся на бильце і стомлено заплющив очі. — Даю вам на очищення комплексу сорок стандартних годин. Сорок годин, генерале, й ні хвилини більше!
    
    Гіперлінкор L1 «Айн Соф» (витяг з історичного довідника для курсантів підготовчих курсів пілотських шкіл Зоряного Флоту)
     Програму будівництва надважких військових кораблів розробили ще за часів імператора Сіорана Третього (263–270 рр. ЕВ). Тодішня концепція розвитку Флоту передбачала, що для підкорення дальнього космосу знадобляться кораблі-матки з великим ресурсом автономності, здатні нести на собі флот малих рейдерів. Проект 7791 (у класифікаторі «дальній багатофункційний лінкор», флотський індекс L1) було затверджено особисто імператором у десембрії 269 року. Але нестача фінансів та зміна військових пріоритетів змусили відкласти початок будівництва з 270 до 309 року, коли на орбіті Піфії почали монтувати першу службову секцію корабля. Тоді його планували назвати «Імперією» 
     Уже в процесі реалізації була змінена концепція проекту. Військові теоретики з оточення Еарлана Другого переконали Імператорську Раду відмовитися від морально застарілої ідеї корабля-матки на користь створення флагманського ударного корабля, озброєного випромінювачами надвеликої потужності. Нова концепція отримала назву «Винищувача планет». Смута 311–356 років завадила обладнати вже збудований корпус відповідними системами та двигунами, які мали виготовити на Альфі Альфі. Лінкор врешті-решт законсервували до кращих часів. У 358 році, через сорок дев'ять років після закладки корпусу, корабель остаточно добудували, але вже в якості мобільної резиденції імператорів із потужним наступально-оборонним озброєнням. Двигуни для лінкора виготовили на Землі заводи корпорації «Айрон Воркс». Тодішній імператор Сіоран Шостий Відновлювач дав кораблеві ім'я «Айн Соф». В остаточній версії довжина лінкора склала 12 кілометрів, а маса, після завантаження пального, наблизилась до мільйона тонн. Витрати на його будівництво виявилися такими великими, що було прийнято рішення замість другого гіганта L2 побудувати два лінкори більш скромного проекту 7796 (флотські індекси LC1 та LC2), один із яких — «Цефей» — став флагманським кораблем Шостого флоту і загинув під час Війни з ящерами, а другого було добудовано вже у конфігурації військового корабля-танкера надважкого класу «Адмірал Шелтон» (флотський індекс DTT1). Маса цих кораблів не перевищувала 400 тисяч тонн, для їхнього будівництва використовували двигуни та елементи корпусу, які раніше виготовили для L2. Таким чином, досі L1 «Айн Соф» залишається найбільшим, найпотужнішим, найкомфортнішим і найбільш енергетично спорядженим космічним апаратом в історії людства 
     Екіпаж «Айн Софу» — тридцять сім офіцерів, чотириста двадцять вісім унтер-офіцерів, матросів і обслуговуючих осіб. Корабель обладнано унікальними житловими блоками підвищеної комфортності, госпіталем на тисячу місць, двома медико-біологічними лабораторіями, евакуаційними палубами, генераторами сферичного захисного поля, ремонтними заводами. Під час епідемії 403 року лінкор використовували як корабель-евакуатор. На ньому розмістили й доправили на Випереджуючі планети 18 тисяч біженців, врятованих з планети Колумбії, де частина колоністів заразилась смертоносним ксеновірусом. У 411–412 роках «Айн Соф» було тимчасово виведено зі складу Зоряного Флоту й на правах символічної оренди передано науковій експедиції Авреліанського Університету. В якості науково-дослідницького корабля лінкор здійснив автономний рейс до зірки Зармін[72] з метою дослідження перспективної планети земного типу. Під час цієї експедиції «Айн Соф» отримав пошкодження корпусу. Після ремонту його двигуни і супремус модернізували. У 414 році була також модернізована бойова частина лінкора, і він став флагманом Першого флоту 
    
    16
    Поселення «Небесна оаза»,
    орбіта Землі (0КА01:3),
    Сонячна система.
    22 октомбрія 416 року Ери Відновлення
    
    У глибині багатоярусного саду в широких, подібних до диванів, плетених кріслах сиділи одягнені в тенісні костюми чоловіки, мешканці комфортних і престижних володінь на житлових терасах орбітального поселення «Небесна оаза». На столиках прислужники з артистичною недбалістю розставили сигарні атрибути, антикварні попільнички, високі бокали й пузаті пляшки з колекційними винами і коньяками. Але зайняті розмовою чоловіки ще не приділили належної уваги цій розкоші. Так само поза їхньою увагою опинилася зграйка танцюристок і танцюристів, які виконували щось давньоєгипетське на березі штучного озера.
    Розмова чоловіків вимагала певної сконцентрованості. Люди, які брали в ній участь, не без підстав вважали себе вершителями доль архіпелагу планет, який називався Зоряною Імперією. Серед тутешніх небожителів годі було зустріти представників владних Домів і носіїв гучних титулів. Але й ті, хто мав на рахунках менше за десять мільярдів імперських фунтів, рідко відважувалися купувати нерухомість на прикрашених пальмами й кипарисами палубах «Небесної оази». Проектувальники цього поселення скромно назвали його «селищем клубного типу». А експерти й упорядники рекламних проспектів так і не насмілилися надати йому індекс комфортності. Причиною було те, що комфортність «Небесної оази» виходила за межі всіх можливих індексів.
    Серед заможних сибаритів виділявся високий кремезний старий з лев'ячою гривою сивого волосся. Його різкий голос та енергійна жестикуляція змушували навіть танцюристів час від часу придивлятись до того, що діялось у глибині саду. Одна із танцюристок пошепотіла іншій, зовсім юній дівчині: «Доді сьогодні не в гуморі». Та у відповідь зобразила на обличчі переляк, і обидві пирхнули. Тим часом, відповідаючи одному із співрозмовників, сивий велетень мало не перекинув столик з сигарами.
    — Є такі межі, - крикнув Доді, — за які нікому заходити не можна!
    — Він монарх і суверен, — знизав плечима темношкірий, сухорлявий, подібний до древнього ідола небожитель. — Захотів, наприклад, зробити лягавого намісником Сектора Кастора — і зробив. Це його право.
    — Я не про це, — вже тихшим голосом сказав Доді. — Нехай того лягавого хоч лордом зроблять. Начхати. Але дозволяти лягавому нацьковувати «павука» на спадкоємицю Вудро Дасалмана, але застосовувати шістдесят п'яту статтю до сенаторів і поважних людей… Таким діям я не бачу ані розумного пояснення, ані виправдання. У фундаменті Імперії лежить неписана угода між його покійним батьком Туре і нашими батьками. Вони не заважають нам, а ми не заважаємо їм. В основі Нової Імперії — наші гроші. На них стоїть усе. Без них держава розсиплеться.
    — Друзі мої, не будемо змінювати теми розмови, — втрутився наймолодший із небожителів. — Це все емоції, настрої, я вас розумію. А в сухому залишку наступне: фактично нас запитують, чи погоджуємося ми з тим, що Дім Ойзеле мирно і без революцій зійде зі сцени. І найголовнішим у цьому всьому, як мені здається, є саме те, що нас запитують. Поки що запитують, а не ставлять перед доконаним фактом.
    — Ось воно як? — обличчя Доді пересмикнула саркастична гримаса. — Якщо тебе так тішить їхня люб'язність, Мо, то нащо ж ти тут, з нами, сидиш? Втрачаєш час. Біжи, хлопчику, до Теслена. І на знак відданості поцілуй його в одне місце. І біжи хутчіше. А то завтра вже стоятиме черга бажаючих прикластися до цього місця. Велика черга. Три парсеки завдовжки.
    — Ви, Доді, кажете про «завтра» як про конкретну дату? — поцікавився четвертий із небожителів, старезний індус. Вертикальна лінія, нанесена шафрановою фарбою, ділила його темне чоло на дві рівні частини.
    — Я кажу про «завтра» як про конкретну задницю. Як про майбутнє, яке буде гіршим за теперішнє. Гіршим, панове, набагато гіршим… Але прошу мене зрозуміти: це не означає, що я вважаю свавілля, яке чинять Ойзеле, чимось таким, що може бути виправдане. Зовсім ні… — він зробив кількасекундну паузу, дивлячись на танцюристку, яка робила ризиковане сальто. — Так, мене вже теж оповістили, що саме завтра, двадцять третього, відома нам особа відправиться на лінкор, і там…
    — Не факт, — завважив «ідол». — Зовсім не факт.
    — Якщо вони нас так питають, то вже факт, — не погодився Мо.
    — «Так» — це як?
    — Упевнено, надзвичайно впевнено. Навіть без особливих застережень щодо прослуховування з боку людей Ґрідаса. З цього я зрозумів, що у них все вже готово. Вони проявляють до нас повагу, але в них уже все готово.
    — Як це все невчасно, — резюмував Доді.
    Якийсь час небожителі мовчки спостерігали за танцюристами. Ті, відчувши до себе увагу, підбігли ближче до столиків і звільнилися від решток одягу. Плити під їхніми ногами спалахнули оранжевим світлом. Це світло підкреслило теплу привабливість молодих тіл, гнучкі силуети танцюючих дівчат і хлопців. Найближча пара, не припиняючи танцю, злилася в тісних обіймах.
    — Он той, руденький, дуже симпатичний, — порушив мовчання «ідол». — У нього красиві й виразні руки. Це клон?
    — Ні, він з Арпікрану, — сказав Мо. — Відомий актор.
    — Усі вони актори, — потягнувся за сигарою Доді.
    — Я пам'ятаю той день, коли вбили Сіорана Шостого, — тихо промовив індус. Погляд його темних очей був спрямований кудись далеко, повз пальми, акторів і штучні присмерки «Небесної оази». — На тому ж лінкорі його вбили. На «Айн Софі». І ні в кого тоді не питали згоди. Не потрібно було Іріте в когось там про щось питати… У всьому цьому я, панове, бачу певні знаки… Все у цьому світі приходить до свого закінчення, яке є початком. І не варто протистояти колесу карми… Нехай бережуть нас від зла безсмертні боги!
    
    17
    Борт ВВТК «Капітан Паландо»,
    космічний простір в районі
    планети Фаренго (9КВ97:2),
    система зірки Таліс.
    23 октомбрія 416 року Ери Відновлення
    
    — Ми вже не зможемо ухилитися від бою, сестро Tapacваті. Ми йдемо паралельними курсами. Локатори безпілотника провели захоплення цілі, а в нас тепер уже немає запасу швидкості для відриву, — обличчя Алі Аннадіра на прізвисько Бегемот зберігало спокій, але Знаюча відчувала, що капітан корабля потерпає від протиріч, породжених відвічними флотськими забобонами. Він був капітаном. Авторитетним, досвідченим. Військовим, що пройшов крізь небезпеки війни. І йому було неприємно доповідати молодій дівчині, хоча б вона й тричі була піфійською жрицею. А ще неприємніше — покладатись на неї у питаннях космічного бою.
    Знаюча не могла звинувачувати його за це несприйняття її повноважень. Бегемот не розумівся на тонкощах ієрархічної системи жриць Магонії і не відав, що високородна сестра Тарасваті, незважаючи на свою молодість, на рідній планеті займала посаду, що відповідала адміральській.
    — Приймаємо бій. Я довіряю вам, капітане. Дійте, — сказала Тарасваті. Тепер від неї вже нічого не залежало. Їхній супротивник — безпілотний крейсер Імперії. Ним керує позитронний мозок, на котрий не діє ментальна сила Знаючої.
    Вона зайняла пасажирське крісло-кокон, даючи цим зрозуміти, що на час бою складає з себе повноваження керівника. Тепер Бегемот отримав свободу дій і наче розправив плечі. За його наказом офіцери зайняли бойові пости. Як добре розуміла Тарасваті, в них практично не було шансів виграти цей бій. «Капітана Паландо» озброїли променевою зброєю, але проти безпілотника класу КХ він був наче корова проти тигра.
    «Бриклива корова», — згадала Тарасваті стару казку з книжки. Живих корів, на кшталт тих, що їх пасли на берегах Гангу її далекі предки, вона ніколи в житті не бачила. Зате їй у деталях була відома конструкція ворожого корабля. Зовнішній вигляд — вкритий ультрачорним лаком «цвях» довжиною чотириста п'ятдесят метрів і діаметром трохи більше тридцяти. У «капелюшку цвяха» встановлено двигуни — основний і резервний. Безпілотник мав три типи зброї, включно зі швидкісною ракетою, яка несла тератронний заряд. Грізний тигр, який не знає, що таке милосердя.
    — За тридцять секунд увійдемо у сферу досяжності його променевої зброї, — почула Знаюча слова другого пілота.
    — Коли увійдемо до «білої зони», спробуємо його дістати, — відповів Бегемот і начепив сенсорного шолома. Високородна жриця зробила так само. Тепер навколо неї розгорнувся віртуальний простір, у якому обидва кораблі були позначені схематичними контурами, а навколо пробігали лінії, відмітки й числа складної схеми. Тарасваті знала, що «білою зоною» називають область на межі досягнення променевої зброї. Кордони цієї зони ніколи не вдавалося точно визначити. Вони залежали від майже невловимих фізичних характеристик космічного простору в місці бою. Якщо простір був «брудним», промінь на шляху до цілі втрачав частину енергії, й «біла зона» ставала на тисячі кілометрів ширшою. В «зоні» промінь ще мав вражаючу силу, але міг і не пробити захисних екранів корабельного каземату.
    Бойові кораблі п'ятого століття Ери Відновлення вступали в бій далеко за межами візуального контакту. Ультрачорний привид безпілотного крейсера був невидимим для людського ока навіть з відстані кількасот метрів. А зараз «Капітана Паландо» і КХ17 розділяла відстань удвічі більша за дистанцію між Землею і Місяцем[73].
    Тарасваті могла лише уявити, як безпілотник проведе променеву атаку. Спочатку від «цвяха» буде відстрілено двадцятиметровий циліндр — касету одноразового тераджоулевого гамма-лазера. Тридцять секунд двигуни відводитимуть корабель від циліндра. За цей час циліндр розвернеться прицільним блоком в напрямі «Капітана Паландо». Ще за п'ять секунд гіроскопи точного прицілювання відкоректують лінію пострілу, і в надрах магнітної пастки, встановленої на касеті, вибухне термоядерний заряд. Магнітне поле спрямує всю енергію вибуху до цілі, перетворивши її на промінь. Він пройде крізь магнітну лінзу (жодна матерія не витримає такого потоку енергії), звузиться до променевого штрикала і за мить досягне «Паландо». Сама ж касета, зробивши свою справу, перетвориться на атоми за тисячні долі секунди до того, як промінь вразить ціль.
    Якщо наведення на ціль було точним («А воно не буває неточним, — подумки завважила Тарасваті, — позитронні мізки не помиляються»), якщо постріл буде здійснено саме по кораблю, а не по одному з імітаторів, якщо сила променя не послабне («Це взагалі дурниця»), то зачеплена променем частина «Капітана Паландо» перетвориться на гарячу пару. Якщо шлях променя, не допусти Творцю Всеблагий, пройде крізь паливні баки або трубопроводи, то весь корабель стане дуже розрідженою сферичною молекулярною хмарою діаметром у сотні тисяч кілометрів.
    «Фіксую відділення від ворожого корабля п'яти касет», — почула Знаюча голос другого пілота.
    «Ось і кінець, — вирішила Преподобна сестра Тарасваті. — Позитронний мозок ка-ікс-сімнадцятого вирішив зробити п'ять пострілів одночасно — чотири по імітаторах, які запустили з «Паландо», і один у реальну ціль. Ворог вирішив підстрахуватись і не залишив їм жодного шансу. Їй, високородній жриці з клану Аман, залишилось жити не довше тридцяти п'яти секунд. Нехай Творець пробачить їй все! Цинкар нхетва!»
    І вона почала шепотіти таємну прощальну молитву, у якій просила Бога доєднати її душу до сонму безсмертних вищих створінь, що гріються біля благих вогнищ Істинного Світла.
    «Ми вийшли на дистанцію. Відділяю дві касети», — сказав Аннадір.
    Отже, безпілотник теж загине. Через шість секунд після того, як зникнуть їхні тіла, зникне і він, вражений гамма-променями двох касет з «Паландо». Знаюча почала рахувати останні секунди свого життя — і в цю мить, розсуваючи смертне рахування, до неї прийшло раптове знання: «Смерть померла».
    Пройшло ще двадцять секунд. Вони не розсіялися околицями старенької зірки Таліс. Потім корабель двічі труснуло. Це вибухнули касети, запущені з «Капітана Паландо».
    «Два влучання, — підтвердив другий пілот. — КХ17 знищено».
    Тарасваті почула важкий («Бегемотський», — подумала вона.) видих капітана. Аннадір зняв шолом.
    — Що це в біса лисого було? — запитав він і провів рукою по голові. Її голена поверхня вкрилася рясним потом. — Чому та клята бляшанка не активувала свої касети?
    — Для виконання останньої з ланцюга команд крейсер повинен був отримати пряму санкцію від імператорського комунікатора. Наказ із місячної бази, — пояснила Тарасваті. — Санкція мала надійти через Білий Камінь, приєднаний до позитронного ядра супремуса ка-ікс-сімнадцятого. Але наказ не прийшов.
    — Імператор нас пожалів? — пирхнув другий пілот.
    — Заснув, напевно, або ж наложницю пердолив, — припустив другий пілот.
    — Комунікатор сконструйовано таким чином, що імператор міг санкціонувати постріл навіть уві сні, — похитала головою жриця.
    — Це як?
    — Є така технологія відстороненої активації ментального сенсора. Неспеціалістам пояснити важко.
    — Ну й біс із нею, з тією активацією… Ви, сестро, знаєте, що сталося насправді?
    — Імператор мертвий, — оголосила Знаюча. В цих її словах бриніла, співала і рвалася на волю недоречна для Преподобної сестри тріумфальна радість.
    
    18
    Борт лінкора першого класу L1 «Айн Соф»,
    орбіта Місяця, супутника Землі (0КА01:3а).
    Сонячна система.
    23 октомбрія 416 року Ери Відновлення
    
    Туре Шактірі Другий наштовхнувся на портрет випадково. Він прискіпливо оглядав свої тимчасові апартаменти і вже пройшов через приймальню до робочого кабінету, коли щось наче прошепотіло йому у вухо: «Стій!» Імператор зупинився, озирнувся. І відразу його побачив, цей портрет. Він висів на протилежній стінці, правіше від входу до приймальні. Великий, у рамі кольору старого срібла.
    На портреті було зображено імператора Сіорана Шостого, останнього монарха з Дому Тізе, бічної лінії великої династії зоряних мандрівників і володарів. Саме за його правління було завершено будівництво лінкора, і портрет шостого із Сіоранів в апартаментах «Айн Софу» був більш ніж доречним. Правлячий імператор знав правду про смерть цього монарха. Його було вбито за наказом діда Туре Шактірі Другого — тодішнього канцлера Іріте Ойзеле. Батько розповідав імператорові, що дружина Іріте — піфійка Ківа — була категорично проти цього вбивства. Вона благала чоловіка не давати санкції на злочин, не наражати себе і нащадків на кармічний гнів вищих сил. Але канцлер сподівався не на пророцтва Знаючих, а на крихітних мікророботів, здатних вночі підкрастися до сплячого і залишити на шкірі маленьку крапельку контактної отрути.
    Імператор дивився на портрет і намагався уявити собі, як це було. Зграйка мікроскопічних механізмів, менших за блоху, набагато менших, неквапом злізає зі стін. Ось вони оточують сплячого Сіорана, атакують… Ні, напевне, все було не так. Робот-убивця був одним-єдиним. Він ховався у ворсі килима. Або сховався під таким ось портретом. Тоді, здається, ще не було сканерів, здатних виявляти такі малопомітні псевдожиттєві форми. А може, й були, але зрадники, підкуплені дідусем Іріте, їх вимкнули. І тоді робот почав свою чорну справу. Він виліз зі своєї криївки і поповз, поповз…
    Імператора пересмикнуло від обридження. Ще трошки, і він зірве з себе одяг і шукатиме на тілі затаєних маленьких убивць. Такі істеричні напади траплялися з ним усе частіше. Він знав, що це лише невротичні примари, але нічого не міг з цим удіяти. Йому треба було відволіктися, перемкнути уяву на інші теми й образи. Раніше йому допомагали наложниці й професійні організатори костюмованих оргій. Але останнім часом він почав боятися наложниць. Серед них могли опинитися замасковані вихованки піфійських жриць. Майстри оргій тинялися без роботи.
    Туре Шактірі наблизився до портрета. Його було виконано з використанням невідомої імператорові технології. Масивне, з важким підборіддям, обличчя Сіорана Шостого тьмяно відблискувало чи то міддю, чи то червонуватим металізованим лаком. Темно-бордове тло портрета щільно вкривали химерні рельєфні візерунки, залишені тонким інструментом.
    «Добре бути художником, — подумав Охоронець прав і свобод світів. — Малюєш собі портрети, пейзажі, заробляєш гроші й безсмертну славу, кохаєш красивих натурниць і не боїшся, що одна з них у найніжнішу мить прокусить тобі шию. Насолоджуєшся радощами життя. Спокійно спиш. І не шукаєш мікровбивць у власній білизні».
    Розуміння виникло в нього, як острів серед неспокійного океану. Він навіть не здогадався, а відчув усім своїм єством, що вороги чудово інформовані про його фобії. Вони знають, що більше за всі жахи світу він боїться невидимих нанороботів, запрограмованих на атентат. І вони грають на його фобіях, немов на інструментах… Підкидають йому якісь бридкі грудки пилу і змушують його тікати з бази як останнього страхополоха… Ні, це неправда. Є щось таке, чого він боїться більше, ніж роботів-убивць. Телепатки з Піфії. Синьоокі відьми, невідворотні, всюдисущі і невблаганні. Жриці смерті. Кров прилила до обличчя монарха.
    І в ту мить, коли образи піфійських відьм в його уяві стали межово чіткими, майже фізично відчутними, йому здалося, що око намальованого Сіорана ворухнулося.
    «Що ще за маячня!» — Туре Шактірі нахилився до портрета і побачив, що в оці Сіорана з'явився маленький отвір. Зовсім крихітний, не більше за міліметр у діаметрі.
    «Гніздо робота!» — тіло монарха вкрилося холодним потом.
    Він уже почав викликати охорону, але з отвору просто йому в обличчя стрілила цівка прозорої рідини. Охоронець прав і свобод світів відійшов до своїх предків ще до того, як його велике тіло впало на підлогу. А через три секунди на його особистий комунікатор прийшов запит. Супремус безпілотного крейсера КХ17, що огинав далеку зірку в Агрегаті Оріона, запросив найвищої санкції на знищення великого військово-транспортного корабля «Капітан Паландо».
    
    — …Цей портрет, сіре, висів тут з часів побудови лінкора, — сказав старий технік, який з безпечної відстані дивився, як знімали зі стіни портрет. — Ми його сто разів проскановували, шукали там роботів, а воно ось що там було…
    Шеф особистої охорони покійного імператора байдужо спостерігав, як одягнені в захисні костюми спеціалісти управління «А» розміщають портрет у прозорому боксі, як знімають шар фарби з його поверхні.
    — Так, сіре, це древня пастка, — продовжував свою балаканину технік. — Її, напевне, приготували ще для Сіорана Шостого, але тоді вона не стала в пригоді. Старого інакше вбили… Але ж хтось таки пам'ятав про цю пастку, знав, як вона працює. І що отрута в ній не слабшає з часом, також знали. А вона шістдесят років чекала. І дочекалась…
    — А вас, майстре, чекає трибунал, — сказав технікові шеф охорони. — Ви повинні були її знайти.
    — А як би ми її знайшли, сіре? — щиро здивувався технік. — Це ж не робот, не псевдожиттєва форма, а проста механічна пастка з тепловим сенсором. Її сховали в живописному шарі, а на нього ще наклали металізованої фарби. Таку пастку жоден сканер не зміг би знайти. Навіть резервуар з отрутою не висвічується. На екрані — лінії, смуги, плями. Ручна робота. Живопис. Там, де немає стандартів, неможливо знайти відхилення… Усе в них було продумано, все до останньої дрібниці. Піфійська робота, сіре, навіть сумніву не майте. У ноланців там або альфійців у мізках на таке масла б не стало. А піфійки, ті можуть. Відьми — вони і є відьми… Але мене інше дивує: навіщо було імператорові так близько підходити до портрета? Вона ж слабенька, ця пастка. Може вбити лише з близької відстані. Десь зо пів-метра, не більше… А може, він під гіпнозом був?
    — Ідіот, — прошепотів шеф охорони і вийшов з приймальної.
    «Кажуть, що за давніх часів охоронці загиблих монархів кінчали життя самогубством, — прийшла йому до голови похмура думка. — А тепер шість років до пенсії, доведеться йти охоронцем до приватної фірми. До якого-небудь гамана з вухами… Якщо ще залишать жити, зрозуміло… Вислуга, доплати за звання, за секретність, за особливі умови праці — все пішло до одного місця…»
    
    19
    Захищений канал міжзоряного зв'язку
    Через Білі Камені з родини Логолло.
    24 октомбрія 416 року Ери Відновлення
    
    Канал відкрито о 09:47
    за умовним галактичним часом.
    «Вітаю вас, ґрос-адмірале Теслен!»
    «Радий чути вас, генерале Марков».
    «Ви бажали розмовляти зі мною. Я слухаю вас, сіре».
    «Наскільки мені відомо, генерале, у довіреному вам покійним монархом Секторі Кастора склалася напружена ситуація. Згідно з рішенням сенатського Комітету з питань безпеки, я виконую обов'язки реґента Імперії, і прошу вас доповісти про здійснені вами заходи безпеки».
    «Наскільки мені відомо, сіре, Комітет не є уповноваженим пропонувати комусь або надавати комусь реґентську владу. Навіть такій достойній людині, як ви, ґрос-адмірале. Правом визначати правлячих реґентів, за законом, наділено винятково Президію. А я, вибачте, сіре, не отримав поки що жодної постанови Президії Сенату, яка б підтверджувала ваші реґентські повноваження».
    «Ви її невдовзі отримаєте, не майте в тому сумніву. Вже є нотаріально підтверджені підписи чотирьох із семи членів Президії, у тому числі й Претора Президії лорда Харре. І давайте домовимось, Марков, що за таких складних часів недоречно за будь-яку ціну зберігати протокольну цноту. Ми з вами повинні, перш за все, думати про безпеку громадян, а не про адміністративні формальності. Окрім того, опорні структури держави вже визначилися з тим, кого підтримувати. Усі, я наголошую — всі до одного — командуючі флотів, зокрема, і командуючий Другим флотом, привели своїх офіцерів до присяги реґентові».
    «Я інформований про це, адмірале. Доповідаю: ситуацію в Секторі Кастора оцінюю радше як некритичну. Арсенали, порти, енергетичні станції, інші стратегічні об'єкти та засоби зв'язку під моїм контролем. У всіх поселеннях Сектора двадцять вісім годин тому введено військовий стан, цілодобове патрулювання вулиць та комендантську годину. Заворушення серед клонів на Бальсані припинені, провокатори заарештовані. Ноланське підпілля не проявляє активності. Серед офіцерів Другого флоту не спостерігалося спротиву складанню вам, сіре, присяги. Ті з офіцерів армії і Флоту, які відмовилися скласти присягу, тимчасово відсторонені від бойових чергувань. Але особисту зброю їм залишили».
    «Ви прийняли правильні і зважені рішення. Дякую вам, генерале. Але є ще одна проблема. За оперативними даними, до світів Сектора Кастора в даний момент прямує гіперкрейсер «Алкантара». На його борту члени родини Туре Шактірі, принцеси Дому Ойзеле і колишній Верховний координатор Служби Запобігання Ґрідас. Отримана інформація, що імператриця-вдова і Ґрідас мають намір проголосити старшого сина покійного монарха імператором. Якими заходами ви готові не допустити цього протизаконного акту?»
    «Двадцять годин тому я отримав від імператриці-вдови повідомлення. Вона інформувала мене, що частина Сенату нібито визнала законним якийсь указ Туре Шактірі II, у якому покійний імператор, нібито ще за життя, призначив свого сина Туре Іріте співправителем. Я напряму звернувся до названих удовою сенаторів, але ті не підтвердили, що присягали Туре Іріте або мають намір присягнути йому до того, як Сенат збереться на своє надзвичайне засідання. Також не знайшли підтвердження слова імператриці про те, що згаданий указ визнали чинним Рада колонії Альфи Альфи і командний склад П'ятнадцятого флоту. Рада Альфи, наскільки мене інформували, за останні дні взагалі не збиралася. Виходячи з вище наведених фактів, сіре, я віддав наказ затримати сенатора лорда Ґрідаса, імператрицю Гірінну Модесту і принца Туре Іріте у кожному із портів довіреного мені Сектора, де б вони не з'явилися…»
    «Затримати чи заарештувати?»
    «Затримати, сіре. Затримати до з'ясування обставин. У мене немає законних підстав вважати Ойзеле і Ґрідаса бунтівниками і піддавати їх арештові. Так, справді, удова оприлюднила неправдиві заяви, але це ще не робить її злочинницею. Вона не віддавала мені протизаконних наказів і нічого злочинного не вимагала. Згідно із законом, лише Сенат у складі двох третин від повного списку сенаторів володіє повним і винятковим правом визначати порядок наслідування престолу. Я, сіре, очікуватиму рішення Сенату і маю твердий намір підкоритись цьому рішенню, яким би воно не було».
    «Оприлюднення неправдивих заяв можна трактувати, як заклик до бунту. Але я погоджуюсь з вами, генерале, вдова могла не розуміти, що робить. Вона у стані стресу, і ми повинні бути до неї поблажливими. Я також інформую вас, наміснику, що Сенат збереться на своє надзвичайне засідання за сорок вісім годин. Як реґент Імперії, я даю слово забезпечити повну свободу волевиявлення сенаторів. Запевняю вас, що я дотримую свого слова».
    «Я радий, сіре, що ви неухильно підтримуєте законність. Я намагатимусь усіма засобами допомагати вам у цьому. У такий складний час, сіре, співтовариство світів може врятувати лише неухильне і послідовне дотримання закону».
    «Ви маєте рацію. Я щойно переконався, Марков, що ваше нещодавнє призначення намісником було одним із найвдаліших рішень покійного монарха. Успіхів вам, генерал-лейтенанте!»
    «І вам бажаю успіху, реґенте».
    Канал закрито о 10.03 за умовним галактичним часом.
    
    20
    Плоскогір'я Поланського,
    Планета Фаренго (9КВ97:2),
    Система зірки Таліс.
    26 октомбрія 416 року Ери Відновлення
    
    Старі камені відпочивали від денної спеки. Плато, яке широкими скельними терасами збігало до прибережних рівнин Західного континенту, вкривав дрібний, підлеглий смерчам і вітрам сірий пил. Ці порожні землі давно забули пісні крилатих рептилій і шелестіння рослин. Біосфера Фаренго пережила добу свого розквіту, і тепер лише чахлі кущі, що нагадували уламки кролячих кліток, чіплялися за каміння й за життя на розгладженому ураганами древньому плато. Навіть страхітливим літнім торнадо, що піднімали до неба мільйони тонн пилу, не вдавалося вирвати ці кущі-клітки із захоплених ними тріщин і байраків. Їхні чіпкі й тверді корені пробилися на десятки й сотні метрів углиб скель. Найдовші з тих коренів досягли підземного лабіринту й закріпилися на його гладеньких стінах, відполірованих ще в ті часи, коли далекі предки кущів-кліток виростали деревами, даючи тінь та укриття страшнуватим панцирним тваринам Фаренго.
    Ані летючі звіроящери, ані грізні рогаті панцерники не дожили до присмерків планети. Її червоне сонце, якому земні астрономи дали назву Таліс, продовжувало зігрівати рівнини й океани, але час зрівняв з пагорбами високі гори. Зміліли океанські глибини, а про велику наземну фауну нагадували лише безкраї поля скам'янілих скелетів. У низинах накопичувався мертвий пил, вода океанів стала прозорою й неживою, як і в первісні часи цього світу. Лише поряд із підводними вулканами жевріли останні вогнища вимираючого життя — подібні до земних восьминогів бліді істоти грілись біля сірководневих гейзерів, а ліниві голчаті риби паслися на придонних пасовиськах, зарослих ще блідішими водоростями.
    У родовій пам'яті восьминогів і риб жили розмиті тіні спогадів про давні катастрофи, про вогонь, що у прадавні часи приходив з космосу. Тому восьминоги й риби занепокоїлись, коли у нічному небі над океаном розквітла вогненна троянда — провісник космічного гостя. Восьминоги й риби заховались у печери, очікуючи на гірше.
    Але космічний гість не зачепив океану. Він пролетів над його темними хвилями, над пісками й пилом прибережних рівнин і зі страшним ревінням звалився на плоскогір'я. Стовпи вогню пройшли платом, спалюючи кущі-клітки. Над стовпами виріс хижий силует скеґера, від трикутного корпусу відскочили напівциркулі посадкових опор, і космічний гість твердо сперся ними на обпечений ґрунт.
    Не минуло й тридцяти хвилин, як згорнувся ще гарячий захисний екран і на поверхню впала гнучка «кишка» трапу. Одночасно з опор злізли дрібні роботи. Вони оббігли місце посадки і зупинились на відстані півсотні метрів від скеґера, утворюючи навколо корабля захисне кільце. Потім з «кишки» вистрибнула пара дивних істот: спритних, сірих, півтораметрових, з тілом щура і головою великої такси.
    Ці істоти були виведені на Землі в останні століття перед прийняттям Генетичних законів. Тоді генетика стала домашнім заняттям сотень мільйонів людей, які за гроші, або просто заради розваги, вирощували у своїх домашніх інкубаторах цілі армії дивних, кумедних, а часто-густо й смертельно небезпечних істот. Суворі закони Отців-Відновників припинили ці приватні практики. Більшість мутантів заборонили і знищили. Частина з тих, що лишились, деградувала в хижих монстрів, таких, як кідронійські тормаги. Але деякі аматорські розробки отримали схвалення й розвиток. Щуропси, або морліфи, потрапили до короткого переліку таких дозволених корисних модифікантів. Виявилося, що ці розумні тварини — результат вдалого генетичного схрещування псів і пацюків — здатні органічно пристосовуватися до підкупольного життя земних колоністів.
    Шерма прихопила з собою на Фаренго пару трирічних морліфів-слідопитів. Їм ще на «Максвелі» імплантували газові фільтри, і тепер щуропси могли дихати повітрям старої планети. Шерма і Некіч вважали, що в підземному лабіринті морліфи можуть виявитися більш ефективними помічниками й захисниками людей, ніж кіборґи. Самець відзивався на псевдо «Дуне», а самиця — на «Дорс». Вони виконували лише команди Шерми, і Вольск вирішив, що, крім усього іншого, морліфи повинні ще й грати роль охоронців лідерки партизанів.
    Щуропси обстежили територію й пропищали Шермі, що нічого підозрілого не знайдено. Тільки після того почалося вивантаження обладнання. На поверхню планети десантували переконливу групу кіборґів. Сам лише універсальний робот для земляних робіт займав третину вантажного відсіку скеґера. Тому, замість пілотованого ґвинтокрила, експедицію було споряджено безпілотним літаючим розвідником, а бойових роботів-«павуків» було лише три, хоча на планети з біосферою їх рекомендувалося брати не менше п'яти. На одному з транспортних роботів установили молекулярного синтезатора. Ще до Ери Відновлення такі апарати, здатні перетворювати на їжу й воду неорганічні сполуки, назавжди вирішили проблеми голоду й нестачі води.
    На другому транспортнику закріпили габаритного контейнера з надувним шестимісним житловим модулем. Його атмосферні перетворювачі трансформували інопланетне повітря в земне. Махоніко перевірив функційний блок модуля й залишився задоволеним якістю отриманого газу. Доки він розгортав на майданчику біля скеґера групу менших роботів, землерийний кіборґ трансформувався у щось середнє поміж буром та екскаватором і почав гризти ґрунт. Укриття для скеґера швидко перетворилося на котлован. Вольск і Вей тим часом встановили пенетратор[74] і пробили ним скельну основу на глибину восьми метрів. До пробитого отвору вони ввели випромінювач геологічного сканера. Він показав, що найближче відгалуження Лабіринту Анволі знаходиться за сто метрів від місця посадки, на глибині тридцяти восьми метрів.
    — Надто глибоко. Ми й на ранок до Лабіринту не доберемося, — визначив Некіч, подивившись на дані прибору. — Скеля дуже тверда, суцільна і без розломів. Вибухівку ми застосовувати не можемо. Нас відразу знайдуть погані хлопці. Навіть до наступного вечора кіборґ не прогризе сорок метрів суцільного сієніту.
    — Сканер показує, — завважила Вей, — що за п'ять кілометрів на північ печери підходять набагато ближче до поверхні. Там до них метрів тринадцять-п'ятнадцять, не більше. За півтори стандартних години ми зможемо перебазувати туди табір.
    — Треба буде почекати, поки робот закопає корабель, — додав Махоніко.
    — Чекатимемо, — підвела підсумок Шерма, уважно вивчаючи тривимірну картосхему печер на демонстраторі сканера. — До речі, ми тепер саме над Великим коридором. Але він тут на глибині чотирьохсот метрів, — вона подивилася на темний східний обрій і наказала Махоніко:
    — Нехай розвідник злітає на північ, подивиться, що там таке.
    
    Не минуло й півгодини, як розвідник передав зображення північної ділянки плоскогір'я. Там, де сканер показував мінімальну відстань від печер до поверхні, на зображенні виднілися глибокі провали й тріщини.
    — Це не каверна, там наскрізна діра! Наскрізна, Шей, я відповідаю! Стелю Лабіринту провалено! — Махоніко не приховував радощів. — Кіборґ розширить лаз за кілька хвилин.
    — Тим, хто охороняє святиню, також відомо про це провалля, — почув Вольск голос Овіти.
    — Вибирати не випадає, Ої, — Шерма глянула на котлован. Його вже заглибили настільки, що за насипом не видно було землерийного робота. — Ця діра — наш найближчий шанс потрапити у печери до світанку. Будемо просуватися на північ. Попереду підуть павуки, за ними морліфи. Далі — транспортники і люди. Ми з Хемом залишимося тут, поки кіборґ закопуватиме скеґера. Потім вас доженемо. Старшим на час передислокації призначаю капітана Некіча.
    — Слухай команду! Шикуймося в колону, інтервал два метри, я замикатиму! — Некіч впіймав кинутий йому Шермою пульт керування бойовими кіборґами і вже на правах повноцінного командира розпорядився:
    — Нікому не відходити вбік від колони і не відставати!
    «Дежавю, — невесело подумав Вольск. — Усе повторюється. На Кідронії ми так само всім кодлом тупали до накопичувача».
    
    21
    Борт гіперкрейсера А35 «Алкантари»,
    орбіта планети Кідронії (4КВ67:3),
    система зірки Абелари.
    26 октомбрія 416 року Ери Відновлення
    
    — Навіщо нам ця Кідронія, Овшене? — імператриця Гірінна Модеста роздратовано перемкнула екран зовнішнього огляду, забравши з нього жовтуватий диск шахтарської планети. — Це ж крайня периферія. Звідси ми не зможемо ефективно координувати дії сил, вірних нашому Домові.
    — Саме тут, мем, на базі Гардік, перебувають війська і підрозділи Флоту, які найменше симпатизують Тесленові, — пояснив Ґрідас. — За моїми даними, лише третина офіцерів присягнула самозваному реґентові.
    — Але тут немає військових кораблів.
    — Я вже пояснював вам, мем, що ми маємо комунікатор вашого покійного чоловіка з ключовими паролями безпілотників. Теслен і піфійки не знають, що ми не можемо його активувати. Поки що не можемо. Вони нас бояться, а на базі Гардік є спеціалісти, здатні підібрати керуючий код комунікатора. Знаючи ключі, ми стягнемо сюди безпілотники. З них можна буде скласти грізну силу. Цілий ударний флот. Але спочатку ми зберемо офіцерів, ви оголосите перед ними маніфест, потім виступлю я, тоді ваш син.
    — Ірі має виступити першим, — не погодилась удова. — Він законний імператор, він — Туре Іріте Перший.
    — Але він не має досвіду, не знає, про що казати.
    — То навчіть його! — Гірінна Модеста гордо підвела голову. Незважаючи на поважний вік і недавнє перебування у протиперевантажному коконі, вона з вигляду здавалася не старшою за тридцятилітню. Її видовжене породисте обличчя з прямим носом і важкуватим підборіддям знали мільярди підданців Дому Ойзеле. Довгі роки вона тримала шефство над медичними установами, культурними закладами, театрами і школами, роздала благодійних ґрантів на мільярди імперських фунтів.
    «Люди знають мене, люди пам'ятають мої добрі справи, люди мені вдячні, — казав її погляд. — Вони підтримають мого сина, а не лютих піфійських відьом!»
    — Прошу вибачення, великий адмірале, — до каюти імператриці заглянув лейтенант з екіпажу «Алкантари». — У вас відключений зовнішній комунікатор, а тут…
    — Яка неввічливість! — обурилась Гірінна Модеста.
    — Що сталося? — адміралові зіниці звузилися від недоброго передчуття.
    — Нам наказують пристикуватися до карантинної станції.
    — Хто наказує?
    — Комендант бази Гардік від імені намісника Маркова.
    — Зачекайте, я зараз вийду на командний пост.
    Двері зачинилися.
    — Намісник Марков! — обличчя імператриці спотворила презирлива гримаса. — Цей вискочка, син переробника смердючих водоростей з Тіронії!
    — Між іншим, протеже вашого покійного чоловіка.
    — Шакті був надто добрим до таких… Маркових.
    Лорд Ґрідас залишив каюту і казематним коридором пройшов до рубки. Лейтенант супроводжував його, відчиняючи двері перед лордом-сенатором. Капітан крейсера, залишивши перший пост, розвернувся до вхідного люку і привітав адмірала згідно зі статутними вимогами.
    — Наказую вам ігнорувати всі розпорядження коменданта. Нам необхідно прикідронитися на самій базі… - почав Ґрідас.
    — Вибачте, великий адмірале, — капітан відвів погляд. — Але я вимушений підкоритися наказові.
    — Тут наказує імператор Туре Іріте.
    — Ще раз вибачте мені, сіре, але згідно з наказом намісника Сектора Кастора генерал-лейтенанта Рене Маркова, я вимушений затримати вас і…
    — Я відстороняю вас від командування!.. — Ґрідас потягнувся за пістолетом, але його руку перехопив другий пілот, а той лейтенант, який викликав адмірала до рубки, обеззброїв його. Капітан підійшов до колишнього Верховного координатора. Не зустрівши опору, він відстебнув від його пояса комунікатор покійного монарха.
    — Зрада і підлість! — голосно промовив Ґрідас. Ці слова вже не мали поточного значення. Вони призначалися Історії.
    — Це лише превентивний засіб, адмірале, — з голосу капітана «Алкантари» все ще не зникли винуваті нотки.
    
    22
    Передмістя Риму,
    планета Земля (0КА01:3),
    Сонячна система.
    26 октомбрія 416 року Ери Відновлення.
    
    Закриті засідання Сенату Імперії, згідно з традицією, проходили не в Залі Світів грандіозного Великого Палацу, де кожен сенатор мав персональну ложу, а в більш скромній Арковій залі. Вона, власне, являла собою одну велику «червону зону», захищену від прослуховування і проникнення недружньої нанотехніки. Чорно-золоте оздоблення зали навіювало сенаторам тривожні думки. Для абсолютної більшості представників світів Імперії це була перша переміна на престолі.
    Реґент Теслен і канцлер Мадин зустрічали прибулих сенаторів біля входу до зали. Реґент одягнув мундир великого адмірала з чорною стрічкою на рукаві. Йшов останній день офіційного трауру за покійним монархом. Сто шість сенаторів пройшли через прикрашений мармуровою колонадою передпокій, де чутливі сканери перевірили їх на наявність нестандартної техніки. Зі всіх прибулих лише троє консерваторів з Аврелії не знайшли за можливе відповісти на привітання реґента і з кам'яними обличчями пройшли до своїх крісел. Уперше за двадцять вісім років не лишилося порожнім крісло сенатора від малого світу Піфії. У ньому сиділа велична стара жриця в яскраво-червоній мантії. Її екзотична фігура притягувала зацікавлені погляди. Сенатори кидали косі погляди на Знаючу й упівголоса переповідали один одному, що це сама стоп'ятнадцятирічна Свята Матір Драмана, голова Ради Двадцяти Трьох, прибула на Землю для участі в призначенні спадкоємця імперського трону.
    — Буде нас гіпнотизувати, — пошепки припустив сенатор Гамбала, представник малого світу Колумбії, звертаючись до сенатора Камова, одного з представників Тіронії.
    — Буде, буде, — так само тихо прошепотів у відповідь Камов і додав:
    — Коли виборці спитають мене: «Навіщо ж ти, гімнюче, голосував за Теслена?», я відповім їм: «Це все піфійський гіпноз, брати і сестри!»
    Претор Президії Сенату лорд Харре відкрив засідання пропозицією вшанувати вставанням пам'ять імператора Туре Шактірі II. Усі, окрім Матері Драмани, підвелися й чотири хвилини віддавали належне офіційній скорботі.
    Потім Претор повідомив присутнім сенаторам, що імператриця-удова та її сім'я шість годин тому затримані на Кідронії і що в лорда-сенатора Ґрідаса, що їх супроводжував, при затриманні вилучили комунікатор, за допомогою якого покійний монарх керував безпілотними крейсерами, що несуть тератронні бомби. Претор зачитав текст вилученого в затриманого Туре Іріте маніфесту до світів імперії, у якому старший син покійного імператора закликав до непідкорення реґенту й до повстання проти влади намісників та адміралів, які присягнули Тесленові.
    Сенатор Б'юкенен заявив, що вимагає в офіційному порядку підтвердити справжність маніфесту. Усім присутнім після цієї вимоги надали нотаріально завірені командиром «Алкантари» і поліцейським комісаром електронні скрипти згаданого документу. Реґент, у свою чергу, запевнив сенатора Б'юкенена і всіх присутніх, що оригінал маніфесту, підписаного «імператор Туре Іріте І», буде привезено на Землю через дванадцять годин і що його передадуть для вивчення сенатському Комітетові з питань безпеки або ж спеціальній слідчій комісії, якщо батьки-сенатори виявлять бажання таку створити.
    Потім Претор оголосив, що ті вісімнадцять сенаторів, які з поважних причин не змогли прибути до Аркової зали, включно з затриманим на Кідронії Овшеном Ґрідасом, зможуть проголосувати у режимі «он лайн», використовуючи високозахищені лінії зв'язку і Білі Камені з родин Натії і Логолло. Після цього лорд Харре перерахував вакантні сенатські місця і повідомив, що від часу попередньої сесії Сенату відійшли до своїх предків сенатор від Аврелії, голова Комітету з військових і спеціальних розслідувань Вольф Рехинальдер і сенатор від Землі Римський Папа Олександр Дванадцятий. Пам'ять цих достойних мужів вшанували хвилиною мовчання.
    Потім склали присягу два нових сенатори, обрані у світах Периферії. Законність їхнього обрання підтвердив Протокольний комітет, голова якого виступив з розлогим повідомленням. На нових сенаторів одягнули мантії, і Претор привітав їх своїм напутнім словом.
    І лише після цього Сенат перейшов до справи, заради якої він, власне, і зібрався. Запала незвична тиша: було чутно, як потріскують розрядники силових екранів, що захищали Аркову залу від терористів і систем дистанційного прослуховування.
    На голосування Президія винесла три постанови і один закон. Першою постановою пропонувалося заснувати Тимчасову Реґентську раду, якій доручалось керувати мультисвітовою державою до остаточного рішення питання про нового монарха. На екранах своїх пультів сенатори прочитали, що головою Реґентської ради пропонується великий адмірал Теслен, а членами — Свята Матір Драмана, канцлер Мадин, намісник Сектора Кастора Марков, імператриця-удова Гірінна Модеста і ще дев'ять вищих посадових осіб Імперії.
    За мотивами голосування попросив слова один із найстаріших сенаторів сір Моханді Шаніті, той самий поважний індус, який закликав захист богів на мешканців «Небесної оази».
    — Пане реґенте, Свята Матір, батьки-сенатори! — почав Шаніті. — Ми з вами зібралися скорботного дня й у важких передчуттях. Над Імперією нависли такі загрози, яких не було від часів Війни. Орди клонів загрожують світам Периферії, небезпечні ксеноморфи знищили один із найцінніших оборонних оплотів людства, інтриги й заколоти розхитують і без того неміцний фундамент імперської адміністрації. І все це відбувається на тлі економічного колапсу й катастрофічного згасання торгівлі поміж світами. Чи маємо ми право, батьки-сенатори, грати долею держави і життями громадян? Чи маємо ми право створювати і перестворювати перехідні й тимчасові структури на кшталт запропонованої Реґентської ради, розтягувати час небезпечної невизначеності? Адже будь-яка невизначеність, як відомо, заохочує надії авантюристів і провокаторів. Я вважаю, що ні, ми не маємо такого права. Нас не зрозуміють ті, хто прагне стабільності й процвітання. Я голосуватиму «проти» створення Реґентської ради і «за» другу і третю постанови, якими вся влада передається новому імператорові Еарлану Теслену…
    Останні слова старого політика викликали хвилю багатоголосого гудіння, що прокотилася залою. Сенатори шепотілися, хтось нервово засміявся.
    — Сенаторе Шаніті, ми поки що обговорюємо мотиви голосування по першій постанові, — нагадав індусові Претор.
    — Шаніті правий! — крикнув з місця Камов. — Не час загортати гівно в папірці!
    Сміх у залі став голоснішим. Сенатори цінували хамовитий тіронійський гумор.
    — До порядку, батьки-сенатори! — лорд Харре постукав молотком по кафедрі головуючого. — Не забувайте, що траур ще не закінчився.
    — Я сказав, — Шаніті вимкнув спікерофон на своєму пульті.
    Нових бажаючих висловитись не знайшлося. Сенатори з Аврелії почали озиратися на Б'юкенена, але той сидів із відстороненим виглядом і в жодний спосіб не реагував на виразні погляди затятих консерваторів. Серед представників Альфи Альфи спалахнула коротка дискусія, яка супроводжувалась виразною жестикуляцією. Але й звідти заявок на виступ з мотивів голосування не надійшло.
    — Лорди здулися, — прокоментував Камов і підморгнув Гамбалі. — Я виграв, з тебе поляна.
    Претор з гідністю витримав паузу, похитав головою, демонструючи здивування, і поставив питання на голосування. Переважаючою кількістю голосів Сенат не прийняв першої постанови.
    Напруження в залі досягло крайньої межі. Авреліанці не витримали кпинів Камова і висунули вимогу до Президії вивести шкодного тіронійця із зали. У відповідь представники Тіронії розгорнули прапор колонії, підвелися і дружно заспівали войовничий тіронійський гімн. Лордові Харре ледве вдалося відновити парламентський конструктив.
    Незважаючи на відчайдушний опір меншості з представників Випереджуючих планет та аристократичних кланів, Сенат прийняв рішення об'єднати обидві наступні постанови і спеціальний закон в одному пакеті для голосування. У другій із цих постанов представникам Дому Ойзеле назавжди відмовлялось у праві на трон. Третьою постановою і спеціальним законом «Про виняткові імператорські прерогативи» монарша влада передавалася Тесленові без права заснування ним власного правлячого Дому.
    Сенатори завмерли в очікуванні результатів голосування. А ті затримувались — Президія чекала на волевиявлення тих сенаторів, які голосували дистанційно, через Білі Камені.
    — Ви що, колеґо, маєте сумнів у тому, що великий Теслен стане нашим законним імператором? — посміхнувся Камов, спостерігаючи, як його сусід-альфієць вкривається від хвилювання рясним потом.
    — Це я так радію за великого адмірала, — знайшовся представник Альфи Альфи. — 3 дитинства, знаєте, прію, коли щиро тішуся за достойну людину…
    Нарешті на екранах з'явилися результати голосування. Сто дев'ять сенаторів підтримали пакет, чотири проголосували проти і одинадцять утрималося. Залою пробігли спалахи оплесків.
    Двадцять шостий Суверен Зоряної Імперії Еарлан III звернувся до Претора Президії з проханням надати йому слово. Імператорові було що сказати своїм підданцям.
    
    23
    Плато Поланського,
    планета Фаренго (9КВ97:2),
    система зірки Таліс.
    26 октомбрія 416 року Ери Відновлення
    
    Ті п'ять кілометрів, що відділяли місце посадки скеґера від провалля, люди долали з межовим напруженням сил. У деяких місцях їм довелося переходити через цілі озера пилу, дрібного і летючого, наче попіл. Пил легко підносився в повітря, сідав на комбінезони, на блискуче хутро морліфів і на кольорові панцирі кіборґів. А потім від найменшого руху злітав знову, утворюючи навколо колони щільну й рухливу хмару. Пил забивався до фільтрів, заважаючи дихати, скрипів у бганках одягу і не відпускав ноги, занурені до його споконвічного лігва. Пиловий шлейф, якого було видно навіть у темряві фіолетової фаренгійської ночі, тягнувся за ними на декілька кілометрів. Транспортних роботів час від часу доводилося звільняти з пилових пасток, де вони, сівши на пузо, безпорадно ворушили кінцівками.
    Коли колона досягла розлому, на східному обрії бліде багряне ґало вже відступило місце світанковому пурпурові. До сходу червоного диску Таліс залишалося менше стандартної години. Ніби супроводжуючи появу червоного сонця, над горизонтом завис один із двох місяців Фаренго — тьм'яно-шафранова Пайоніра. Відразу посвітлішало і в сяйві місяця попереду виникло пасмо спадистих пагорбів. За ними, наскільки пам'ятав Вольск, був розлом і, можливо, діра, що вела до печер. Першими на пагорби видерлися «павуки» і морліфи.
    — Ось вона — діра! — Некіч показав Вольскові на екран свого комунікатора, який відображав у реальному часі все, що потрапляло до поля зору панорамних камер кіборґів. Там було видно темний зиґзаґ тектонічного розлому і ще темніше жерло діри. Раптом один із індикаторів приладу мигнув червоним.
    — Я слухаю, Шермо, — капітан перемкнув комунікатор на кодований канал. Що саме сказала лідерка капітанові, Вольск не розчув.
    Некіч дав знак колоні зупинитися. Потім повідомив команді:
    — Морліфи сказали Шермі, що он там, — він махнув рукою в бік пагорбів, — вони знайшли щось незвичайне. Шерма наказала нам поки що не наближатися до діри. Ми будемо чекати на неї і на того Махоніко. Вони вже сюди їдуть.
    — А «павуки» навіщо? — спитала Вей. — Нехай вони подивляться на це «незвичайне».
    — Не поспішай, жінко, — порадила Овіта.
    Некіч із здивуванням подивився на Знаючу, але нічого не сказав. Він набрав на пульті керування числову комбінацію. Зображення на екрані сіпнулося, потім там з'явився силует морліфа.
    «Це Дорс, — визначив Вольск. — Вона масивніша за Дунса і морда в неї товстіша».
    Дорс причаїлася над дальнім кінцем розлому й уважно роздивлялась (або обнюхувала — розібрати було важко) предмет, подібний до скельного уламку. Капітан збільшив зображення. Тепер стало зрозуміло, що це не камінь, а частина напівзруйнованого механізму.
    — Що скажете, Вольск?
    — Фраґмент ротора якогось землерийного механізму.
    — Це наша техніка?
    — Себто?
    — Техніка нашої раси? Людська техніка?
    — Судячи з форми ротора, так.
    — У нас були попередники, — завважила баронеса.
    — Експедиція Анволі, якщо вірити Шермі, у цьому районі не працювала. Отже, це або техніка Нурасова, або ж з «Атону», — припустив техноархеолог. — На роторі мають бути заводське маркування і логотип. Якщо вони не збереглися, я, за конструктивними особливостями, спробую визначити час і місце виготовлення деталі. Мені згадується, що радник Гело казав про ще два безпілотники, які нібито літали до Фаренго і висаджували тут кіборґів. Може, це їхні фраґменти?
    — Було би цікаво знати, хто ж пробив діру до Лабіринту, — сказала Вей.
    — Побачимо, — буркнув капітан.
    Не минуло й двадцяти хвилин, як на півдні з'явились габаритні вогні землерийного кіборґа. Шерма і Махоніко, помітивши колону, зістрибнули з його вантажної платформи. Вольск завважив, що партизанка встигла змінити захисний комбінезон на легкий біоскафандр.
    «Цікаво, а для решти також передбачили захисні засоби?» — подумав археолог.
    — Що там знайшли морліфи? — Шерма виглядала стурбованою.
    — Там, у розломі, лежить артефакт, — доповів Некіч. — Вольск вважає, що це ротор землерийного робота однієї з попередніх експедицій.
    — Треба його оглянути, — Шерма першою рушила до пагорбів. Колона, піднявши свіжу пилову хмару, потягнулась за лідеркою.
    Те, що на екрані здавалося дірою, насправді виявилось солідним тунелем. Навіть тепер, після кількох століть вітрової ерозії, його штучне походження не викликало сумнівів. У гранітній підошві плата Поланського хтось прорізав похилий прохід. Археолог уважно оглянув уламок великого ротора, кинутого недалеко від тунелю. Уламок вкривали бурі нашарування, і лише ріжучі поверхні фрези блищали під променями прожекторів, ніби щойно виготовлені.
    — Це робот Нурасова, — Вольск показав Шермі на маркування, яке він знайшов, відколупавши шматок окалини. — Ось, бачите… Написано «AR04». Можете перевірити за базою класифікатора, але я точно пам'ятаю, що це флотський індекс «Тінтажеля», на якому прийшла сюди експедиція академіка.
    Некіч відкрив базу даних свого комунікатора, увійшов до теки «реєстри і маркування» і підтвердив:
    — Він має рацію. Рейдер першого класу AR04 «Тінтажель», порт приписки — тодішня база «Амберлі Сендз» на Аврелії, нині вже неіснуюча. Був введений до складу Флоту у двісті тридцять першому, виведений у двісті шістдесятому році. Рейс до Фаренго здійснив у двісті тридцять п'ятому, його командиром тоді був капітан першого ранґу Ліві…
    — А чому це раптом на якусь землерийку нанесено бортовий номер? — поцікавилась Шерма.
    — «Тінтажель» будувався і споряджався як спеціальний військово-дослідницький корабель. У штатний комплект корабельних кіборґів входили роботи для вивчення космічних об'єктів.
    — Логічно, — погодилась партизанка, погладжуючи товсту шию Дунса, що підбіг до неї. — Спробуємо запустити до діри нашого кіборґа. Хеме, нехай «павук» пройде тунелем до його з'єднання з Лабіринтом.
    — Зробимо, — Махоніко перемикнув на себе керування кіборґом. «Павук» зістрибнув на виступ перед входом до тунелю і щез у його чорноті.
    Некіч розгорнув плівковий екран-демонстратор. Кіборґ транслював на нього одночасно чотири оглядові зображення — два інфрачервоних і два через інтенсивну оптику. Судячи з цих зображень, «павук» спритно біг тунелем, легко перестрибуючи через неширокі тріщини. Раптом тунель перетворився на майже вертикальний колодязь.
    — Напевно, це і є вхід до Лабіринту, — припустив Махоніко.
    — Йдемо далі?
    — Нехай «павук» перевірить колодязь зондом, — наказала Шерма.
    Одне із зображень зазнало змін. У ньому згустилася темрява, потім виникли обриси правильного конусу з віялом виступів біля гострого закінчення.
    — Бурова голівка, — прокоментував Вольск.
    — Осьовий бур геологічного робота, — уточнив Махоніко.
    — Древнього. Здохлого. Він перекрив колодязь. Треба його підірвати.
    — А якби розрізати?
    — Ця здохлятина, радше за все, вкрита панциром. А бури зроблено з твердих сплавів.
    — Вибух розбудить охоронців Лабіринту, — голос Овіти здався Вольскові зловісним. «А раптом накаркає, бісова відьма», — подумав він, а потім згадав, що Знаючі здатні читати думки.
    — А тепер охоронці сплять? — чи то запитала, чи констатувала Шерма.
    — У них чутливий сон, — Овіта подивилася на археолога. Крізь світловий фільтр її шолома він не міг бачити очей Знаючої, але про всяк випадок вибачився за «бісову відьму».
    — Спробуємо обійти цю затичку, — прийняла рішення Шерма. — Хеме, наш кіборґ зможе розширити колодязь?
    — Теоретично, так, зможе.
    — Тоді нехай починає.
    — Може, все ж для початку заведемо до тунелю техніку, — нагадав капітан. — Уже світанок, а ми тут мов на долоні.
    Усі, наче за командою, звернули погляди до східного обрію. Над ним підносилася кошлата криваво-червона корона Таліс.
    
    24
    Борт ВВТК «Капітан Паландо»,
    орбіта планети Фаренго (9КВ97:2),
    система зірки Таліс.
    27 октомбрія 416 року Ери Відновлення
    
    «Я її відчуваю. Вона на Фаренго», — повідомила сестра Хіосі сестрі Тарасваті. Повідомила без слів. Офіцерам, які були поряд, не обов'язково знати, що деякі з піфійок здатні відчувати присутність собі подібних крізь мільйони кілометрів космічного вакууму, атмосферні гази і речовину планетарної мантії.
    — Необхідно провести повторний моніторинґ поверхні планети, — звернулася Тарасваті до Алі Аннадіра.
    — Наші орбітери під час першого моніторинґу не знайшли жодного штучного об'єкту в районі Фаренго.
    — А як щодо метеоритів?
    — На Західний континент шість годин тому впали фраґменти метеорита, — випередив командира космоаналітик.
    — Доволі масивного кам'яного метеорита. Його приблизна маса при вході до атмосфери — від чотирьохсот до шестисот тонн. Після входження до атмосфери метеорит розколовся на шість фраґментів, з них два досягли поверхні. Дані уточнюються.
    — Де впали фраґменти?
    — У районі плата Перлат.
    «Це саме там, де святиня», — почула Тарасваті думку Хіосі.
    «Я знаю», — так само безслівно відповіла Знаюча, а вголос розпорядилася:
    — Капітане, спрямуйте тактичний зонд до району падіння метеорита.
    — А як бути з моніторинґом?
    — Моніторинґ відміняється.
    
    25
    Плато Поланського,
    планета Фаренго (9КВ97:2),
    зоряна система Таліс.
    27 октомбрія 416 року Ери Відновлення
    
    Таліс зійшла на низьке фаренгійське небо за лічені хвилини після того, як останній кіборґ забіг під склепіння тунелю. Її багряні промені освітили грубо обтесані стіни й шоломи людей, що схилилися над екранами. «Картинка» на екранах показувала фрезу кіборґа, який розширював колодязь у місці, де його закупорив робот-«здохлятина».
    — А за роботом є прохід?
    — Сканер показує порожнечу, — запевнив Махоніко.
    Несподівано картинка смикнулася і зникла. До них долинув далекий гуркіт.
    — Атака? — рука Некіча лягла на променевик.
    — Здохлий робот упав, — припустив пілот. — Ми його розхитали, він відчепився і впав.
    Виявилося, що він має рацію. Як тільки зв'язок відновився, стали очевидними зміни в колодязі. Шлях звільнився. Землерийного кіборґа відкликали назад, до тунелю, а до колодязя знову спустився «павук». Він дістався до того місця, де тепер спочивали залишки геологічного кіборґа експедиції Нурасова — купа композитної трухляви та уламки стомленого часом металу. Виявилося, що колодязь закінчується отвором у стелі широкого горизонтального проходу. У поперечному розрізі цей прохід нагадував трикутник зі зрізаною верхівкою.
    — Ось і Лабіринт, — сказала Шерма. — Під колодязем встановимо житловий модуль. Місця там вистачить.
    — А якщо нас там атакують охоронці печер? — запитав капітан. — Ми ж не зможемо оперативно відійти на зручнішу позицію. Пройти майже вертикальний колодязь під обстрілом надзвичайно важко.
    — Усі загинемо, — підтвердила Овіта.
    — Ти зараз уголос сказала те, що вже довгий час повторюєш подумки, — сказала їй Шерма. — Але, Ої, повір: тобі мене не зупинити. Один із давніх сказав, що справжню свободу людина пізнає лише тоді, коли їй не страшно вибирати поміж життям і смертю. Я — вільна, Ої. Абсолютно вільна.
    — А ті, кого ти ведеш за собою?
    — Хіба Ґвен і Алекс не підписали контракту зі Службою, не підрядилися за гроші досліджувати таємниці загиблого «Уриїла»? Вони отримають свої гроші. А Хем… — Шерма озирнулася на Махоніко:
    — Ти йдеш зі мною під примусом?
    — Я вільний, як і ти, — відповів той.
    — А ви, капітане?
    — Я солдат Федерації, — сказав Некіч.
    — Ось бачиш, Ої… Якщо ти боїшся за себе, то не варто тобі лізти до того колодязя. Ми забезпечимо тебе ресурсами для життя, і ти чекатимеш нашого повернення в цьому тунелі.
    — Я піду з вами.
    — Я радію цьому. Щиро радію. І прошу тебе, сестро, припини пророкувати нашу загибель. Ти можеш нам допомогти. Ти ж умієш пізнавати підземелля Древніх через такі брами, які недоступні ані для людей, ані для кіборґів, ані для морліфів. Допоможи нам, Ої.
    — Допомогти вам? Ви хочете увійти до Храму злодійським чином. Це неправильно, і ніякі вміння Знаючих не допоможуть вам. До Храму, Шей, треба заходити через головний вхід. Заходити з пошаною до його творців і з молитвою до Великого Будівничого Всесвіту.
    — Чому ти називаєш Лабіринт Храмом?
    — Тому що він є Храмом. Храмом життя.
    — Тобі відомі шляхи цього Храму життя?
    — Знаючі припускають, що він зберігає для майбутнього відродження насіння давньої могутньої раси. Але тобі, Шей, це насіння не цікаве. Тебе цікавлять небезпечні знання, за допомогою яких можна перемогти піфійок. Ти хочеш дізнатися, як працюють системи захисту Лабіринта, і створити на базі цих технологій нову зброю.
    — Припустимо.
    — А тобі, Шей, не видається блюзнірством шукати інструменти смерті у Храмі життя?
    — Діалектика, — посміхнулася Шерма. — Пам'ятаєш, як нас вчили майстри бою з охоронного підрозділу «Еттлі Касмік»? Темрява породжує світло, ніч породжує день, а смерть — життя.
    — Я не впевнена, що, скажімо, Повзучі Отці мислили такими примітивними схемами… А ще нас вчили: для того, щоби пізнати справді важливі речі, треба зробити три кроки: створити образ майбутнього, змінити назви і вдосконалити ритуал. Ти зробила два кроки і знехтувала третім. За це тебе буде покарано.
    — Увага! — капітан перервав філософський діалог двох творінь Тейсанболона. — Супремус скеґера передав нам попередження. До місця нашої посадки наближається тактичний зонд типу «Зодіак».
    — Нас виявили? — голос Шерми здавався спокійним, але Вольск почув у ньому легку хрипкість. Він уже достатньо знав особливості голосу клонки, щоби зрозуміти: вона гранично напружена.
    — Не знаю. Можливо, ті, хто відправив зонд, бажають пересвідчитися, що там упав саме метеорит. Великі метеорити падають рідко, та ще й поблизу Лабіринту…
    — Це Знаючі, — сказала Овіта. — Я відчуваю присутність двох сестер. І вони також знають, що я тут.
    — Знаючі не можуть перебувати на безпілотниках.
    — Вони не на безпілотниках. Вони на пілотованому кораблі. На орбіті Фаренго. І зонд вилетів з цього корабля.
    — Жриці направили сюди корабель? — здивувався Некіч.
    — На кораблі дві сестри високого ранґу. Чому вони там, я не знаю.
    — Зате я знаю, — сказала Шерма. — Святі Матері хочуть нас зупинити. Цікаво, чи насміляться вони атакувати нас углибині Лабіринту…
    — Треба швидше йти до колодязя, — підтримав її капітан. — Якщо вони виявлять скеґер, то спрямують зонд сюди. По нашому сліду.
    — А до колодязя зонд не проскочить? — запитав Вольск.
    _ Нi, _ похитав головою Некіч. — Тактичний зонд — габаритна машина. Більше трьох метрів у діаметрі. Навіть у цей тунель він не пролізе. Але на його борту може бути зброя, здатна зруйнувати верхні тунелі Лабіринту. Або з корабля скинуть ядерний атакер…
    — Припиняймо розмови. Швидко до колодязя! — наказала Шерма.
    Махоніко активував кіборґів, і експедиція рушила до темних глибин Фаренго.
    
    26
    Борт ВВТК «Капітан Паландо»,
    орбіта планети Фаренго (9КВ97:2),
    зоряна система Таліс.
    27 октомбрія 416 року Ери Відновлення
    
    — Ось і метеоритний кратер, — Аннадір вказав на темний овал у центрі екрану. Зонд був уже за десять кілометрів від цілі й надсилав до «Паландо» щоразу чіткішу «картинку».
    — Чи його імітація, — припустила сестра Тарасваті. — Зонд обладнаний маніпулятором?
    — Звісно. І глибинним сканером також. Якщо вони там закопали посадочний апарат, ми його знайдемо, — запевнив Знаючу командир «Капітана Паландо».
    — А це що таке? — високородна жриця показала на криву лінію, що вела на північ від «кратера» — Це ж сліди транспортних кіборґів.
    — Не обов'язково, — Аннадір не відривав погляду від монітора. — Ось, південніше, бачите? Ще одна така лінія. Це можуть бути вітрові утворення.
    — Слід, що веде на північ, не подібний на вітрове утворення, — похитала головою сестра Хіосі. — Він веде до входу в підземні руїни.
    — Ще кілька хвилин, і все стане зрозуміло, — запевнив космоаналітик, який контролював політ «Зодіаку». — Зонд уже почав знижуватися.
    Темна пляма стрибнула за край екрану, а згодом з'явилася знову, вже у нижній його частині. Зонд знижувався по спіралі, кружляючи над «кратером». Згодом зображення стало стійким і надзвичайно чітким. Уже можна було розгледіти окремі камені на гребені валу, який оточував кратер.
    — Ідеальна метеоритна вирва, — завважив Аннадір.
    — І я поки що не бачу слідів кіборґів… Умикаю сканер, — повідомив космоаналітик.
    У лівій частині екрану відкрилося вікно із зображенням, яке передавав глибинний сканер. Командир «Капітана Паландо» присвиснув. Знаючі обмінялися виразними поглядами.
    — Вони там цілий скеґер закопали, — прокоментував космоаналітик. — Працьовиті хлопці.
    — Ви зможете визначити його тип? — поцікавилася в нього Тарасваті.
    — Без проблем. Це гіперпривідний скеґер — яхта типу UJ сучасної побудови. Ймовірно, її модернізували… Ось, погляньте, — космоаналітик збільшив зображення. — Об'єм вантажного відсіку значно збільшений і додатково захищений аеродинамічними напливами перед краєм розсікувача. Ось тут і тут теж…
    — «Серенітіс», — посміхнувся Аннадір. — Ми знайшли цих дітей темряви.
    — Ви пам'ятаєте конструктивні особливості кожного з кораблів! — захоплено прошепотіла Хіосі. Її великі очі з рідкісним для піфійок золотаво-коричневим відтінком світилися щирим захопленням. У дитинстві Хіосі присвятила немало часу віртуальним іграм у космічних пілотів. Тоді вона марила зорельотами й далекими планетами. А тепер її оточували справжні офіцери Зоряного Флоту, споборники леґендарного Еарлана Теслена, підкорювачі небезпечних світів Поясу Гулда, герої битв з ящерами на Білих Зірках. На Алі юна Знаюча взагалі дивилась як на живе божество.
    — Ну, не кожного… — виправив жрицю командир «Капітана Паландо» і хитро примружився. На кораблі вже завважили, що Хіосі подобалася неодруженому Бегемотові. Екіпаж цю новину вже встиг обсудити. «З піфійок, як не дивно, виходять непогані дружини», — сказав під час обговорення кандидатури Хіосі другий пілот. Штурман, після вдумливого мовчання, підтвердив: «Маєш рацію, друже. Краще вже піфійська телепатка, аніж блідошкіра стерва з Альфи чи прищава земна алергічка».
    Високородна жриця занепокоєно поглянула на Хіосі й розпорядилася:
    — Капітан-командоре, спрямуйте зонд за північним слідом.
    — А що будемо робити зі скеґером?
    — Пізніше вирішимо. Потрібно знайти їх і знищити, доки вони не встигли заховатися в Лабіринті.
    — Ми й так їх дістанемо, — знизав плечима Аннадір. — На борту корабля є проникаючі атакери з ядерними зарядами. Дуже переконливі виховні засоби для навернення дітей темряви до світла.
    — Лабіринт не можна підривати, — сказала Тарасваті. — Це священне місце. Якщо ми не знищимо їх на поверхні, то підемо за ними під землю.
    — У нас є не лише ядерна, а й термобарична зброя. Ми доставимо на поверхню бойовий укав…
    — Укав не проникне до тунелів, сіре, — не погодився з командиром космоаналітик. Він уже перенацілив зонд, і той летів на північ.
    — Якщо тунелі широкі, то укав зможе літати й там, — Бегемот не терпів тих, хто сперечався з ним у присутності жінок. Особливо в присутності жінок молодих і гарних. Він уже вирішив, що після цього рейсу «Капітан Паландо» отримає нового космоаналітика. Більш привченого до поваги.
    Зонд летів низько, його двигуни здіймали хмару пилу, яка заважала бачити поверхню Фаренго в оптичному діапазоні. Космоаналітик перемкнув оглядові монітори на ГРЛ[75]. Досягнувши тунелю, виритого експедицією Нурасова, зонд завис над його гирлом.
    — Вони залізли до Лабіринту, — констатувала Тарасваті.
    Цієї миті монітор блимнув, зображення зникло.
    — Щось сталося? — кліпнула чарівними очима Хіосі.
    Аннадір перемкнув пультовий монітор на локатори «Капітана Паландо». Корабель був над Західним континентом. На моніторі спалахнули розмальовані умовними кольорами контури плоскогір'я Поланського. Але золотистої відмітки зонду там не було.
    — Сіре, вони збили зонд, — доповів космоаналітик.
    — Чим?
    — Не можу точно визначити, сіре. Спалаху не було, сплесків радіації і магнітного поля також. Припускаю, що вони збили «Зодіак» кінетиком.
    — Активуємо укав? — Анадір поглянув на Тарасваті.
    — Скільки часу потрібно для організації десантної операції з подальшим переслідуванням злочинців?
    — Близько дванадцяти стандартних годин. На борту разом з вами, сестри, лише чотирнадцять людей, — нагадав командир «Капітана Паландо». — Я можу виділити зі складу екіпажу трьох матросів і офіцера. З бортової техніки — укав, двох кіборґів-«павуків» та двох транспортних роботів. У нас, нагадую, немає спецтехніки для тривалої підземної експедиції і відповідних засобів життєзабезпечення.
    — Тоді ми підемо туди удвох із сестрою Хіосі, без ваших людей, капітан-командоре, — з металом у голосі заявила високородна жриця. — Смерть не переможе вірних доньок Єдиного у вівтарях Храму життя.
    — Мені наказано великим адміралом: надавати вам, Преподобна сестро, допомогу всіма наявними на кораблі засобами, — нагадав Аннадір. Цієї миті йому дуже хотілося поглянути на Хіосі, але він не міг відірвати погляду від темних непроникних очей Тарасваті. — Я, сестро, особисто очолю переслідування лиходійних дітей темряви. Можливо, цей ваш Храм спроможний захистити не лише гарних дівчат із Піфії.
    
    27
    Місто Аль-Кенан,
    планета Арпікран (5КВ02:3),
    зоряна система Тау Кита.
    27 октомбрія 416 року Ери Відновлення
    
    Перебування на Арпікрані перетворилося для Ланса Маккосліба на суцільне приниження. Колишньому адміралові влаштували ретельний обшук у митному секторі космопорту, скоротили візу до семи діб і попередили, що заарештують, якщо він спробує наблизитися до арпікранських об'єктів з обмеженим доступом.
    Замовлений номер у готелі виявився зайнятим і, врешті-решт, колишній координатор управління «D» опинився в двокімнатній комірці гуртожитку для абітурієнтів місцевого Університету. Звукова ізоляція не глушила свист монорельсу, лінія якого проходила в кількох метрах від вікна, схожого на ілюмінатор доісторичного зорельота. А на столі в харчоблоці він виявив плями з підозрілим запахом. Не звертаючи на них увагу, кімнатний робот-прибиральник безглуздо совався пластиковою підлогою, розкидаючи сміття. Колишній адмірал сам розпакував контейнер з особистими речами і витер стіл серветкою.
    При вході до аристократичного кварталу Аль-Кенана його знову ретельно обшукали і навіть перевірили паролі медичних імплантатів. Потім Маккослібу повідомили, що барон Малко Вей прийме його у своїй резиденції на дві місцеві години пізніше, ніж було домовлено. Ані пояснень причин затримки, ані вибачень з цього приводу колишній адмірал не дочекався. Щоправда, йому показали кав'ярню, де запропонували згаяти дві означені години. Але на цьому застережливість місцевих адміністраторів вичерпалася. Єдиною розвагою в кафе виявився мультисенсорний симулятор. У перших рядках переліку його треків пропонувалися «Гарячі ночі на Нолі» та «Красуня Мейз — цілковитий контакт». Маккосліб обрав «Велику енциклопедію Арпікрана» і встановив таймер симулятора на півтори арпікранських години.
    
    Апартаменти барона займали всі приміщення одного з верхніх рівнів населеного купола. У панорамних вікнах тьмяніла безмежна сіра рівнина з оранжевими й синіми вогниками транспортних ліній. Стіни прикрашали неоковирні мозаїчні зображення, присвячені арпікранським першопрохідцям, і пафосні портрети володарів старого Марсу.
    Глава арпікранської гілки клану Веїв Великосіртських навіть не завдав собі клопоту підвестися назустріч гостеві. Він лише коротко кивнув на знак привітання і недбалим жестом вказав Лансу на глибоке крісло.
    — Чим зобов'язаний, пане Маккослібе? — жовтувате обличчя Малко Вея не приховувало ані його поважного віку, ані бридливого стосунку до обставин життя. Це було обличчя людини, втома якої давно вже пройшла шлях від тимчасового відчуття до робочого стану.
    — Я би хотів поговорити про вашу племінницю, бароне.
    — Слухаю вас.
    — Вам, напевно відомо, що Ґвен потрапила в біду.
    — Так, відомо. Я мав з цього приводу неофіційну розмову з новим Верховним координатором тієї організації, де ви донедавна служили. І дослужилися, здається.
    Колишній адмірал ніяк не відреагував на згадку про свою скандальну відставку. Він сказав:
    — Я не думаю, бароне, що Верховний координатор Амрітіз обіцяв вам, що врятує Ґвен.
    — Ні, не обіцяв. На жаль… — барон зробив паузу. Потім додав:
    — Він, до речі, натякнув, що саме ви, Маккослібе, несете відповідальність за те, що моя небога потрапила до рук авантюристки Шайнар.
    — Я не знімаю з себе відповідальності. І хочу виправити свою помилку. Я можу врятувати Ґвен.
    — У який такий спосіб?
    — Я готовий особисто очолити і частково фінансувати рятувальну експедицію на Фаренго.
    — Наскільки мені відомо, новий імператор, спільно з піфійками, вже відправив туди військовий корабель.
    — Його екіпаж отримав завдання. Дуже конкретне і чітке завдання, яке стосується бунтівників на чолі з Шайнар. Вони не отримали розпорядження рятувати Ґвен.
    — Не факт. Окрім того, мене інформували, що Фаренго тепер в офіційному переліку заборонених планет. Нас туди просто не пустять.
    — Це офіційна заява Амрітіза?
    — Ні. Верховний координатор не робив жодних заяв, Маккослібе. Про статус планети мені відомо з моїх особистих джерел. Усі пріоритети щодо Фаренго тепер передані Святим Матерям Піфії. А вони наклали повну заборону на відвідування Темного Агрегату Оріона… До речі, а як розуміти оце ваше «частково фінансувати»?
    — Ви — глава могутнього клану, бароне…
    — Ага. Отже, ви вважаєте, що саме я і мій клан повинні оплачувати ваші, як ви кажете, «помилки».
    — Я винайду спосіб компенсувати ваші втрати.
    — Переліт до Фаренго обійдеться у сотні мільйонів…
    — У вашого клану є кораблі відповідного класу. А паливо, пілоти та програмне забезпечення — мої проблеми.
    — А можлива втрата корабля — моя проблема? Так? Плюс межове незадоволення піфійок і Теслена. Ні, це занадто навіть для Веїв. Нас зітруть на порох.
    — Хіба Ґвен не варта того, щоб ризикнути заради неї?
    — Вам не здається, Маккослібе, що ви переходите межі дозволеного? — барон піднявся, даючи зрозуміти, що авдієнція закінчена. — Вас проведуть.
    Колишній адмірал також підвівся. На його обличчі означилася похмура впертість. Це був рішучий момент, від якого залежало все. Маккосліб промовив, вкладаючи до інтонації і твердість, і погрозу:
    — Ви вже перейшли ці межі, бароне.
    — Що ви маєте на увазі?
    — Готуючись офіційно оформити стосунки з вашою племінницею, шановний Малко, я півроку тому не розпочав офіційного розслідування щодо інформації про ваші контрабандні афери з генетичними матеріалами. Потурбувався, так би мовити, про долю майбутнього родича. Але якщо ваш клан уже відрікся від Ґвен…
    — Ви погрожуєте?
    — Саме так. Я вам погрожую. Мені немає чого втрачати, бароне. Якщо ви мене вб'єте або відмовитеся допомогти Ґвен, інформація опиниться в Амрітіза негайно. Інформація досить різноманітна — і про Арпікран, і про Альфу також. Теслен буде радий. Не те слово — він буде щасливий, бароне. Йому зараз для демонстрації твердості й непідкупності нової влади дуже потрібні цапи-відбувайли. Не просто потрібні, а необхідні. Як повітря. А кілька викритих аристократів-контрабандистів зроблять Теслена героєм Імперії. І всі вісімдесят п'ять населених світів стоячи аплодуватимуть імператору Еарланові Третьому, Переможцеві мафіозних баронів. Жодні зв'язки клану Веїв в Імператорській Раді і в Сенаті вас не врятують, Малко. Ви і ваші брати станете взірцево-показовими цапами. Галактичними цапищами. І заплатите за всіма рахунками. І за себе, рідних, і за всю скорботу, в Імперії сущу. Я ж професіонал, Малко, я все передбачив. Не майте в тому ані найменшого сумніву.
    Барон Вей знову опустився в крісло, Маккосліб узяв з нього приклад. Дивно, але йому здалося, що крісло під ним стало зручнішим і глибшим. Цієї миті на порозі кімнати з'явилися охоронці. Барон відіслав їх поглядом.
    — Знаєте, Маккослібе, — глава клану Вей дивився на колишнього адмірала з неприхованою неприязню. — Я вам от що скажу: ні на що потім не сподівайтеся. Ні на що. Веї шантажу ніколи нікому не вибачали, не вибачають і не вибачатимуть у майбутньому. Навіть родичам.
    — Найголовніше я вже почув, бароне. Дякую.
    — Що ви ще почули?
    — Ви щойно сказали «потім не сподівайтеся». Отже, ви все ж відправите корабель до системи Таліс. Звісно, відправите, куди ж ви в біса дінетеся. А що стосується «потім»… На «потім» мені начхати.
    
    28
    Плато Поланського,
    планета Фаренго (9КВ97:2),
    зоряна система Таліс.
    28 октомбрія 416 року Ери Відновлення
    
    — Чому ми ще живі, сестро? — поцікавився Вольск у Овіти. Йдучи тунелем, вони опинилися в ар'єрґарді колони. За ними йшов, замикаючи колону, «павук»-термінатор. Двадцять хвилин тому цей кіборґ знищив зонд, відправлений із «Капітана Паландо».
    — На кораблі Знаючі, тому ми й живі. Преподобні сестри не дозволять атакувати Лабіринт ядерною зброєю.
    — Отже, вони використають щось інше, — припустив техноархеолог.
    Овіта промовчала. В комунікаторі Вольска виник голос Некіча:
    — На будь-якому військовому кораблі, Алексе, є стандартний комплект засобів для враження об'єктів, захованих під планетарною мантією. Якщо їм так шкода Лабіринту, то, швидше за все, замінять ядерний заряд на проникаючому атакері термобаричним. Потім відправлять його сюди. І всім нам, як кажуть у вас на Арпікрані, цук насниться.
    — Що таке «проникаючий атакер»?
    — Гібрид ракети і землерийного кіборґа. Апарат, призначений для доправлення в захищені підземні укріплення супротивника вибухового пристрою, токсинів чи бойових мікророботів. Якщо, припустимо, вони використають термобаричний заряд, то він ґарантовано випалить тунелі на відстані двох кілометрів від місця підриву.
    — Отже, цей заряд також завдасть шкоди Храмові?
    — Тут сотні кілометрів тунелів. Заряд атакера просмажить лише невелику частину Лабіринту. Ту, де будемо ми.
    — А засоби захисту від такої зброї існують?
    — Якщо ми встигнемо підійти до головних печер, то Храм захистить нас, — несподівано втрутилася до розмови Шерма.
    — Можна розгорнути захисні екрани, — припустив Махоніко. — Або, якщо пощастить, знищити атакер. Вдалося ж збити зонд.
    — От вже точно — із зондом нам пощастило, — мовив Некіч.
    — Попереду колодязь! — попередив Махоніко.
    Поки хвіст колони підтягувався до витоку колодязя, кіборґи спорудили щось на зразок підйомника. Вольск виявився третім у черзі на спуск. Коли його ноги торкнулися стародавніх плит Лабіринту, Некіч і Шерма вже оглядали розгалуження тунелю за тридцять метрів від «ліфта».
    — Підемо правим коридором, — вирішила Шерма. — Він веде на нижні рівні, до Великого похилого тунелю. А до лівого коридору запустимо імітатора. Будемо залишати імітатори після кожного перехрестя. Якщо вони відправлять атакер, то йому потрібно буде щоразу обирати серед кількох мішеней.
    — Треба відійти від входу якнайдалі, нехай вони нас пошукають, а ми від них побігаємо, — погодився Некіч.
    Не минуло й години, як колона рушила вглиб Лабіринту правим коридором. Вольск не переставав дивуватися високій якості обробки шестикутних гранітних плит, якими будівельники виклали підлогу й мури Лабіринту. Їх ретельно відполірували, а стики було складно побачити навіть зблизька. Час і землетрус відкололи декілька плит. Археолог узяв проби кріпильної підкладки, яка розсипалася на пил від найлегшого дотику. Ні скоб, ні штифтів, ні пазів він не помітив. Масивне обличкування тунелів здавалося чи то наклеєним на скельну основу, чи сплавленим з нею в одне нерозривне ціле. На одній із плит Вольск помітив темні плями й патьоки, але, боячись відірватися від колони, обмежився тим, що додав до своєї колекції кілька зразків і відеокадрів.
    За перші чотири години походу Лабіринтом команда Шерми не зустріла нічого, крім голих гранітних площин. Вони перетнули дві високі пірамідальні зали. Їхні стіни й підлогу будівельники облицювали світлішою породою граніту, аніж тунелі, але на цьому відмінності вичерпувалися. Така ж мертва порожнеча між нерухомими полірованими плитами, такий же відблиск прожекторів на сіро-зелених шестикутниках. Плюс товстий шар пилу під ногами. Кіборґи спробували освітити високе склепіння залів, але їхні прожектори зіткнулися з дивними, непроникними для променів, згущеннями темряви, які причаїлися під верховинами пірамідальних склепінь. Ніби тисячолітній пил піднявся туди й завис, утримуваний силами, могутнішими за гравітацію. На стіні одної із зал вони помітили велику вертикальну тріщину й чорні корені кущів-кліток, що клубилися її гострими краями.
    Пиловий килим гасив кроки людей і кіборґів. Але навіть глухі відлуння їхнього пересування, багаторазово помножені кам'яними гранями тунелів і залів, здавалися нахабними й недоречними у цій велетенській будові, яка пережила своїх будівничих і зберігала у надрах таємниці їхньої могутності. Тут, у Лабіринті, люди зустріли архітектурний виклик, кинутий часові. Виклик недосяжний для земних зодчих — і давніх, і епохи Імперії. Час торкнувся стін Лабіринту, але вони вистояли. Сотні тисячоліть пробігли над підземеллями плата Перлат, а в трикутних тунелях усе ще нероздільно панувала воля їхніх творців.
    «Якийсь похмурий цей Храм життя, — розмірковував археолог. — Старезний і похмурий. Немає тут теплої і затишної людської життєвості. Немає взагалі нічого людського. Ані краплі. Цікаво, який вигляд мали ті повзучі створіння, що споруджували цей Лабіринт? Гігантські слимаки, які пізнали споконвічні істини Великого Космосу? Розумна хробачня?»
    А тим часом вони йшли й йшли кудись уперед, до незнаної мети, зупиняючись на розгалуженнях тунелів для встановлення імітаторів. Ніхто не ризикнув поцікавитися в Шерми, як скоро і де буде розгорнуто житловий модуль і облаштовано базовий табір. Здавалося, що Шерма не відає втоми. Вона жодного разу не дозволила собі відпочити на відкидному сидінні кіборґа. Розмірено й легко крокувала вона на чолі колони, а обіруч неї так само невтомно й розмірено бігли морліфи. Спостерігаючи за рухами щуропсів, Вольск здогадався, що між ними й Шермою не переривається телепатичний обмін інформацією.
    На черговому перехресті Вольск наздогнав Вей.
    — Усе хочу запитати вас, баронесо, а яке ваше повне ім'я?
    — Дивне запитання для такого… місця, — в голосі Вей було більше іронії, аніж подиву.
    — При зустрічі з ось такою зримою вічністю не завадило б знати справжні імена.
    — Ви думаєте, Алексе, вічності не байдуже, під якими саме іменами вона нас забуде?
    — Вічності, можливо, і байдуже, а мені ні. Чи це якась фатальна таємниця?
    — Та ні, не таємниця. При народженні мене назвали Одолія Ґвендолін, на честь двох прабабусь. Але ім'я Одолія мені ніколи не подобалося.
    — У подвійних іменах є щось величне. Щось схоже на цей Храм.
    — У вас оригінальні асоціації, Алексе.
    Щось у голосі Вей дало зрозуміти Вольску: продовжувати цю тему баронеса не хоче. Далі вони йшли мовчки.
    На одному з перехресть морліфи виявили розплавлений металічний предмет. Дунс приніс його Шермі, та покликала техноархеолога. Вольск був змушений напружити пам'ять і уяву, щоб визначити первісну функцію цього шматка сталі. Він міг бути фраґментом силового каркасу кіборґа або деталлю транспортного візка. Молекулярний аналіз металу вказав на тіронійські металургійні заводи.
    — Хіба за доби Нурасова на Тіронії вже були заводи? — запитала у Вольска Вей.
    — Ні, тоді на Тіронії не було заводів, — похитав головою техноархеолог. — Важка промисловість там виникла років за п'ятдесят після правління Сіорана Першого. Цей сплав відлили на заводі компанії «Польсен» у Ліфанії, а його побудували десь близько триста десятого року.
    — Ось і сліди кіборґів з безпілотників, — завважив Некіч. — Їх добре тут підсмажили. Чимось на зразок плагану?
    — Цей фраґмент був під дією дуже високої температури, — погодився Вольск. — Десятки тисяч градусів. Частина металу, ймовірно, випарувалася.
    Він ще подумав і уточнив:
    — Випарувалося все, окрім цього шматка. Напевно, він був наймасивнішим.
    Некіч поглянув углиб тунелю. «Там засада», — промовляла його напружена постать. Вольск кинув погляд на морліфів. Дорс здавалася спокійною, а на Дунсі шерсть стала дибки. Він хвилювався.
    — Ми десь поряд із Великим похилим тунелем, — визначила Шерма. — Але, наскільки я розумію, все ще на першому рівні. Треба знайти прохід на нижчі рівні.
    — Тунель, яким ми пройшли, мав невеликий кут нахилу, — завважив Махоніко. — Можливо, ми вже достатньо глибоко. Точно зорієнтуватися не можу. Датчик відстані до ядра планети не працює.
    — Чому?
    — Не знаю, Шей, — Махоніко знизав плечима. — Його щось блокує. І магнітне поле тут якесь дивне. З нерегулярними сплесками. Якби не трьохконтурний захист, позитронні мізки роботів уже ґлючило б.
    У комунікаторі згустилася тиша.
    — Я хочу, Ої, - перервала мовчання Шерма, — щоб ти зараз промовила вголос те, про що подумала. Те, що почула я.
    — Охоронці Храму вже не сплять, — сказала Овіта. — Вони прокинулися, коли ви взяли в руки шматок цього заліза.
    — Отже, він не просто так тут лежав, — зрозумів Некіч.
    — Тут ніщо не лежить просто так, — підтвердила Знаюча.
    — Ми ще можемо повернутися назад…
    — Не можемо, — відрізала Шерма. — На поверхні нас уб'ють посланці Піфії. Ми підемо до Великого тунелю.
    Вона віддала нечутну команду морліфам. Дорс пірнула в темряву, Дунс заметушився, але за кілька секунд оговтався й цілеспрямовано побіг за подругою. За мутантами рушили «павуки».
    Вей — так, щоб Вольск побачив — торкнулася свого плеча середнім пальцем руки. В переліку арпікранських студентських знаків цей жест позначався як «дивися на мене, роби як я».
    Археолог напружився. Він не володів надлюдською інтуїцією піфійських сестер, але теж відчував, що ось зараз, тут і тепер, відбудеться щось визначальне. Йому не хотілося йти далі. Щось безмовне, але сповнене волі й присутності, тиснуло на його свідомість. Ніби потік небаченої сили виривався з тої темряви, до якої вела свою маленьку армію жінка, створена Тейсанболоном на погибель Планеті Жінок.
    Тунель, до якого вони увійшли, був значно ширшим і вищим за попередні. Стіни не змикалися тут під гострим кутом, а плавно переходили в округлі арки. Будівельники Лабіринту облицювали широкий тунель не шестикутними, а квадратними плитами, величезними, заввишки як уся стіна. Пил на підлозі прорідили неглибокими борозенками, які спліталися в хвилясті й спіралеподібні візерунки. Прожектори роботів кидали перед собою віяла з променів блакитного відтінку, і тунель освітлювався на сотні метрів. Людям ця частина Лабіринту видалася такою ж порожньою і нецікавою, як і пройдені коридори.
    Ґвен Вей уважно спостерігала за поведінкою морліфів, які просувалися в авангарді. Ось вона завважила, що Дорс зупинилася, запитливо глянула на Дунса. Мутант-самець пригальмував слідом за нею, пропускаючи поперед себе «павука». Рухи щуропсів стали сповільненими, вони ніби притискувалися до запорошеної підлоги. Їхні рухомі голі хвости виструнчилися й завмерли. Баронеса доторкнулася пальцем до плеча і заховалася за товсту корму транспортного робота, на якому їхав масивний молекулярний синтезатор. Вольск, не роздумуючи, приєднався до неї. Він не помітив, як за його спиною прилаштувалася Овіта. Спіральні пилові візерунки притягували його погляд. Йому здавалося, що тартанові кінцівки транспортних роботів, блазнюючи, топчуть карту шляхів таємних і первісних. Потім, згадуючи цю мить, він ніяк не міг відігнати думки про те, що в ті хвилини він підкорявся чужій волі, яка змушувала його не дивитися у перспективу тунелю.
    Першим помітив «щось» кіборґ, який опинився в аванґарді колони. Його позитронний мозок відреагував на «щось» швидше за морліфів і людей (останні взагалі не встигли нічого второпати). Робот активував свою вбудовану зброю. З дула плагану із надзвуковою швидкістю вилетіла оранжева хмарка високотемпературної плазми. Але ще швидше перед колоною виникла суцільна стіна сліпучого білого світла. Воно блискавично промайнуло тунелем, м'яко загасило смертоносну плазму і досягло непроханих гостей. Люди встигли почути високу й тужливу ноту звуку, який принесла ця стіна.
    Світло згасло. Нестерпна спека охопила тіло Вольска. Йому здалося, що підкладка його комбінезона спікається зі шкірою в одне болюче ціле. «Ось вона, смерть… Знаюча мала рацію!» — подумав він крізь біль і жах. Наступної миті спека відступила й археолог опинився в безпросвітній темряві. «Алексе, ти живий?» — почув він голос Вей. «Ага», — невпевнено відповів Вольск і спіймав себе на думці, що радіє працездатності свого комунікатора ледь не більше, аніж голосові баронеси Великосіртської.
    
    29
    Глибинне Укриття в надрах Великих Каманійських гір,
    планета Кідронія (4КВ67:3).
    28 октомбрія 416 року Ери Відновлення
    
    Якби Зорану-«Ягду» сказали, що стіни підземного Лабіринту на далекій планеті Фаренго вкривають такі ж поліровані гранітні плити, як і Глибинне Укриття на Кідронії, він би здивувався. З того дня, коли він потрапив до Глибинного Укриття, аґент Теслена дивувався все рідше й рідше.
    Виявилося, що глибоко під Кіманійськими печерами ховається неосяжне таємне царство Знаючих. Від печер його відділяли вузькі портали, підсвічені негаснучим блакитним сяйвом, походження якого так і залишилося для Зорана загадкою. В центрі цього царства, у величезній куполоподібній печері, були руїни циклопічного механізму. Знаючі пояснили аґентові, що в ті часи, коли ще не згасли первісні сонця юної Галактики, стародавня раса мандрівників і будівничих використовувала такі механізми, як гіперпросторові портали. Проте зараз портал не працював. Давно загинули його біонічні деталі, а без них портал перетворився на безглузде й величне нагромадження кераміки, металу і каменю.
    Тепер транспортну станцію стародавньої раси Знаючі перетворили на Глибинне Укриття для себе і кідронійських партизанів. Навіть тепер, коли Туре Шактірі на троні Імперії змінив лояльний до піфійок Еарлан, Знаючі не поспішали залишати своє таємне царство.
    Сторічна Мати Ієра, яка керувала тутешньою общиною Знаючих, на запитання Зорана: «Чому ми все ще ховаємося?»  відповіла неоднозначно:
    — На поля Оріона ще не зійшов мир.
    Аґент не наважився розпитувати детальніше і вирішив, що у відповіді Матері йдеться про планети Темного Агрегату і загрози, які там причаїлися. Лідерки Знаючих він побоювався. Від цієї грізної старої з відьомським носом-дзьобом і проникливими очима виходила майже видима сила.
    На ранок дев'ятнадцятого дня перебування Зорана у Глибинному Укритті його розбудила молодша Сестра і повідомила, що Мати Ієра хоче бачити аґента і запрошує його розділити з нею хліб і воду вранішньої трапези.
    — Буде так, як того забажає Прозірлива Мати, — відповів на запрошення Зоран і почав одягатися. Не встиг він перевірити герметичність стиків комбінезона, як у двері модуля просунулася вухата голова Гумма.
    — Привіт, брате! — привітався клон.
    — І тобі привіт, товсточоле дитя Велудумана.
    — Дуже смішно. Я чув, що Мати Ієра запросила тебе.
    — Так. Уже йду до неї трапезувати.
    — Ти пам'ятаєш, брате, про те, що обіцяв мені від імені Теслена.
    — Звісно.
    — Мені сказали, що удова імператора тут.
    — Де «тут»? — не зрозумів Зоран. — В Укритті?
    — На Кідронії.
    — У засланні?
    — Здається. У мене до тебе є прохання, брате.
    — Ну?
    — Запитай Прозорливу Матір — може, мені не треба клона імператриці. Може, мені одружитися з самою імператрицею?
    — Гумме, братику, тобі щось впало на голову? Щось дуже важке?
    — А що тут такого? Її чоловік відійшов до предків. Вона удова.
    — Ти хоча б сам розумієш, що кажеш? Вона з Дому Тізе, братику. Прапраправнучка Великих Сіоранів. Вона швидше повіситься, аніж сяде за один стіл із таким от знахабнілим хтивим біороботом тисяча сто сімнадцятої серії. А ще ти бридко чвакаєш, коли їси зупу із синтетичної квасольки.
    — Це застарілі припущення.
    — На твою думку.
    — Я не питаю про твою думку, забобонний брате. Я просто прошу тебе запитати Прозірливу Матір Ієру.
    — Добре, брате, запитаю, — аґент одягнувся в шахтарські обладунки і попрямував до виходу.
    — А я тебе тут почекаю.
    — Чекай.
    
    Мати Ієра жила не в модулі, а в просторій скелястій порожнині поряд із Портальною печерою. Вона чекала на Зорана, сидячи з двома старшими Сестрами за широким кам'яним столом. На нього ставили тарілки з паляницями і глечики з освяченою водою. Блакитне світіння грибоподібних матових ламп розсіювало печерну темряву.
    — Вітаю тебе, Прозорлива Матір, — аґент при вході схилився в поклоні настільки глибокому, наскільки йому дозволяла конструкція комбінезона.
    — Ти не поспішав, Обраний, — докорила йому Ієра.
    — Гумм затримав мене. Просив запитати тебе, чи не взяти йому за дружину вдову Герінну Модесту з Дому Тізе.
    — Нехай спробує, — Зорану здалося, що на сухих губах Знаючої промайнула посмішка. — На все воля Держателя Склепіння.
    — Я передам йому, Прозорлива.
    — Сідай, Обраний, розділи з нами хліб Матерів і воду світанку.
    — Велика честь для мене і велика радість.
    Ієра відламала половинку паляниці й дала Зоранові. Одна із Сестер наповнила його склянку водою з глечика. Деякий час усі їли мовчки. Паляничка була смачною, як і загалом будь-яка їжа, приготована руками Знаючих.
    — Тобі час вирушати в дорогу, Обраний, — порушила мовчання Ієра. — Тебе чекає нагорода від нового імператора і нове завдання.
    — Розділити з вами хліб і воду — найвища нагорода.
    — Дякую тобі за люб'язність, Обраний. Святі Матері Піфії просили імператора нагородити тебе високим ранґом, і Теслен не відмовив їм. Тобі, Обраний, присвоєно звання капітан-командора Флоту.
    Зоран ледь впорався з непережованим шматком хліба. Перевівши дух, він ритуально вклонився Матері Ієрі й попросив її передати Святим Матерям його безмежну вдячність.
    — Тобі, — продовжила Знаюча, — доручають організувати пошуки гніздової планети ґиргів. Інструкції отримаєш на Піфії. Там тобі відновлять втрачену руку. Потім ти зустрінешся з ученими й навігаторами Флоту на Альфі та Арпікрані. Там збереш команду. Пошуки гніздової планети — складне, відповідальне завдання. І дуже, дуже поважне.
    — Але ж… У мене немає досвіду керівництва вченими. Я солдат.
    — Ти вірний солдат, а вірність іноді цінніша за досвід. Імператор дає тобі, Обраний, широкі повноваження. У тебе буде підтримка Ради Двадцяти Трьох. У склад експедиції увійдуть і піфійські ксенобіологи, наші вчені сестри. Решта — за межами моєї компетенції. Ви з Гуммом залишите Укриття через три години. Ти ж не заперечуватимеш, Обраний, щоб Гумм також входив до твоєї команди?
    — Авжеж не заперечую. Єдине, чого я боюся, Прозорлива Мати, що як тільки він стане бароном Тізе, то остаточно зазнається.
    
    30
    Лабіринт Анволі,
    планета Фаренго (9КВ97:2),
    зоряна система Таліс.
    29 октомбрія 416 року Ери Відновлення
    
    — Дивно, — завважив Алі Аннадір. — Від кіборґів залишився лише попіл і калюжки металу, а труп морліфа майже не пошкоджено. Якийсь вибірковий засіб знищення.
    — Людське тіло біля стіни — рештки Малко Некіча, розшукуваного військового злочинця і ноланського сепаратиста, — повідомив лейтенант, звіряючи біопробу з базою даних. — А другий труп я поки що не можу розпізнати. Генетичної картки цього гуманоїда в базі даних немає. Таке трапляється, хоча й дуже рідко. Повну ідентифікацію ми зможемо провести тільки тоді, коли вийдемо з Лабіринту і я отримаю доступ до розширеної бази молекулярних підписів.
    — Виходить, ані Шерми, ані Овіти, ані Вей, ані Вольска, тут немає, — підсумував командир «Капітана Паландо». — Преподобна сестро, — звернувся він до Тарасваті, — а що ви нам скажете?
    — Храм насторожений і закритий для моїх відчуттів.
    — Що ми робитимемо далі?
    Аннадір озирнувся. Гранітні стіни Лабіринту пригнічували його. Він уже відвідував споруди інших рас на далеких планетах, але ця підземна будівля випромінювала щось аж надто чуже. Бегемотові хотілося якнайшвидше залишити Лабіринт Анволі й забути про нього назавжди.
    — Поки відступниця жива, Храм у небезпеці, — твердо сказала високородна жриця. Аннадір завважив, що при цих словах Сестра Хіосі зробила дивний рух, ніби хотіла обійняти Тарасваті. «Маленькій Хі також недобре в цьому лігві хижих джинів», — подумки відзначив командор, а вголос промовив:
    — Храм показав, що вміє себе захищати. Та й що тепер зможе зробити Шерма без роботів і синтезатора? Вона помре за кілька днів. Якщо не від вичерпання ресурсу повітряних фільтрів, то від спраги.
    — А ви що пропонуєте, командоре? — в голосі Тарасваті вперше від моменту неочікуваної перемоги над безпілотником промайнуло роздратування.
    — Заберемо скеґер і знову повернемося до режиму орбітального патрулювання Фаренго. Якщо з «Максвела» спробують вислати рятувальну команду, вони себе проявлять. Тоді ми знищимо лайнер і повністю виконаємо поставлене перед нами завдання.
    — Які у нас ґарантії, що Шерма не знайде в Храмі невідомі нам джерела життя?
    — Джерела життя? Тут? — Аннадір недовірливо пирхнув. — Навряд чи… Далі нам все одно йти не можна. Те, що вбило цих двох, спробує вбити і нас. Можемо залишити тут одного робота і ще одного біля дірки. Якщо Шерма спробує повернутися по своєму сліду, кіборґи її знищать. Або захоплять, якщо вона потрібна вам живою.
    — Не потрібна, — не замислюючись відрізала Тарасваті.
    — Це спрощує завдання.
    — Святі Матері доручили мені розширити горизонти знань про це місце. Якщо ми вже тут, я б хотіла оглянути один об'єкт, який свого часу бачив Хосро Нурасов.
    — Об'єкт?
    — Нурасов бачив Залу Часу й описав її в детальному звіті Сіоранові. Це такий величезний тунель; якщо вірити картам, він повинен бути десь поряд, десь за сто п'ятдесят метрів звідси.
    — Чому «Зала Часу»?
    — У всіх галактичних рас таємниця життя щільно переплетена з таємницею часу. Всі раси шукали безсмертя, і ніхто його не знайшов. Знаючі вважають, що Повзучі Отці подолали пастки на шляху визволення життя від законів часу. І гуманоїди, і ящери приходять до Зали Часу, щоб оплакати втрату цього шляху, втрату істинного знання про визволення життя з полону невмолимої послідовності.
    — Чому ж тоді ці Отці не залишили знання нам чи ящерам?
    — Останній паросток їхнього роду загинув несподівано.
    — Несподівано? Така мудра раса…
    — Їх убили. Винищили жорстоко й підло.
    — Хто?
    — Цього ми не знаємо.
    — А ящери?
    — Ящери не розповідають про це.
    — Бояться?
    — У ящерів є Великі табу. Ящер-відступник загине раніше, аніж встигне сказати те, на що накладене Велике табу.
    — Круто. Вони вставляють до своїх тіл імплантанів-убивць?
    — Ні. Їм цього не потрібно. У них мільйоннолітня культура інформаційних заборон і замовчувань. Обмін інформацією пов'язаний у ящерів з фізіологією і одночасно піднесений до рівня священного ритуалу. Вони живуть кланами, кожен із кланів оберігає свої таємниці, має свої Храми Мовчання. Загальнодоступна інформація у ґ'ормітів практично відсутня. Там словом дають право на життя, право на приналежність до клану і словом убивають. Мовчання для ящерів — найвищий рівень інформаційного посвячення.
    Аннадір деякий час осмислював почуте. Потім запитав:
    — А нас туди пустять, до цієї Зали?
    — Раніше Храм пускав Знаючих до Зали Часу, — Тарасваті подивилася на екран із картою. — І Знаючих-людей, і Знаючих-ящерів.
    У ящерів також є свої Знаючі!» — зрозумів Анадір.
    — Є, — підтвердила Хіосі підслухану думку капітан-командора.
    — Але я не Знаюча, я офіцер.
    — Ви з нами, командоре. Ми візьмемо відповідальність за вас перед Храмом.
    — Ми попросимо Храм, — підтвердила Хіосі.
    Аннадір промовчав.
    — Дорога до Зали проходить крізь цей коридор, — високородна жриця вказала на непримітний прохід, який вів у бік тунелю з квадратними плитами. Туди, де експедицію Шерми зупинила світлова стіна. — Я йду туди.
    Бегемот вилаявся, але дуже-дуже тихо. Раптом виявиться, що в гранітного Лабіринту образлива вдача.
    Він змушений був пригнутися, щоб іти бічним проходом. «І чому навіть Повзучі будували такі низькі коридори?!» Попереду рішучим кроком йшла Тарасваті, позаду — Хіосі. За тридцять кроків прохід розширився. Командору здалося, що стіни тут фосфорують мерехтливим білуватим світінням. Вони були обличковані сіро-сріблястим каменем, який вбирав світло прожекторів, а не віддзеркалював його, як полірований граніт. Прохід несподівано пірнув донизу й обірвався. Аннадір застиг від здивування. Він зайшов до Зали Часу й побачив колонаду велетенських стовпів блакитного світла. Колонада здавалася безкінечною. Ці примарні струменеві колони тридцяти метрів заввишки здавалися вертикальними потоками могутньої й невичерпної Сили.
    Неможливо було визначити джерело цього світла. Воно виходило з каменю і входило в камінь. Крізь світло не проявлялася призматична перспектива багатокілометрової Зали. Про її неохопні розміри та велич можна було судити лише за безліччю світлових колон, шеренги яких тягнулись у невідому далечінь по обидва боки від гостей Зали Часу.
    За десять метрів від Бегемота застигли одягнені в переливчасту золотисту тканину ящери. Аннадір уперше в житті побачив живих ґ'ормітів. Схожі на викопних динозаврів Землі, двоногі, кремезні, ненабагато вищі за людину, розумні ящери, здавалося, заворожено споглядали світлові колони. Гострі кінчики їхніх хвостів кумедно ворушилися.
    «Вони моляться», — виник в його голові переливчастий голос Хіосі.
    Жриці не виказували ані найменшого здивування від зустрічі з живими ґ'ормітами. Аннадір зрозумів: за уявленнями Знаючих, нічого дивовижного в цій зустрічі немає. Усе нормально. Представники двох розумних рас прийшли помолитися до древнього Храму життя і вшанувати пам'ять його будівничих та першосвящеників — третьої раси, що пішла до небуття.
    Командор змусив себе не дивитися в бік ящерів-паломників. Спогади про Війну ще не згасли в пам'яті колишнього другого пілота «Пантократора». Але перший спалах ворожості став і останнім. Поступово тиха пульсація блакитного світла захопила суворого командора. У неї виявився дивний ритм — знайомий і незнайомий одночасно. Свідомість Аннадіра, як губка, увібрала в себе цей ритм і підкорилася йому. Ніби якась стрижнева, глибинна і давня частина родової пам'яті командора постала з небуття, почула й згадала предвічний поклик, який линув із безодні минулого. Від тих подій, які відбулись у прадавні часи, на зорі гуманоїдної раси.
    Дивні видіння виринули з цих прадавніх нашарувань буття. Небо з дивним сонцем і фантастичні фарби сутінок. Шестинога багатоока тварина притиснулася до його ноги з відданістю домашнього пса. Висока струнка жінка зі шкірою кольору червоної бронзи й волоссям, зібраним у три високих гребені, завмерла на краю урвища в гордій самотності. Він побачив, як на трикутну кам'яну платформу сідає космічний корабель, схожий на ґроно гігантського винограду. Він спостерігав за бронзовошкірими людьми, що йшли вулицею великого міста повз химерні будівлі, схожі на гнізда велетенських комах. Він також ішов з ними й був одним із них. Всередині споруд-гнізд бронзовошкірих зустрічали і раділи їхньому приходові. Йому сподобався смак їжі, розкладеної на довгих металевих тарелях. Він пізнав запаморочливий, терпкий і гіркий, запах жінок іншого світу, обійняв їхні гнучкі талії й увійшов до їхніх гарячих і спраглих тіл. Він переслідував крилате чудовисько в лісі з оранжевими грибоподібними деревами й подарував сріблясту зброю молодому воїнові з жовтою пов'язкою на високому чолі. І ритм заволодів ним, Алі Аннадіром на прізвисько Бегемот. Заволодів нероздільно і владно. Так течія часу заволодіває річчю.
    
    У ці ж хвилини в іншій частині Зали Часу той самий ритм видобував з кореневих сховищ пам'яті Олександра Вольска картини жахливих битв, які відбувалися в часи, ще віддаленіші від п'ятого століття Ери Відновлення, аніж ті, котрі бачив Бегемот. Він стояв на майданчику корабля, який плив сірим океаном, і дівчина в червоному одязі, схожа на Ґвен Вей, співала тужливу пісню, вдивляючись в овальний екран незнайомого йому приладу. Вольск бачив, як на горизонті виникла темна хмара, і вузьке обличчя дівчини потемніло від недоброго передчуття. Хмара несподівано розділилася на великих, пухнастих, з перепончастими крилами, тварин. Кожна з них несла в кігтях чорний циліндр. Із корабля до тої зграї помчали сині стріли — чи то промені, чи тонкі смертоносні снаряди. Тварини почали падати, але з відкритих циліндрів вийшли кільця жовтуватого полум'я, що несли загибель кораблю і його екіпажу. Вогонь лизнув Вольска, спопелив його нетутешнє тіло, і він побачив іншу реальність. Над ним мільйонами вогнів палало багатозір'я Дзеркала Анжеліки, він летів у кораблі з прозорим куполом, і знову поряд з ним була дівчина, інша, але також схожа на Ґвен Вей. «Це ж повинно щось означати», — подумав археолог і торкнувся руки цієї дівчини. Вона звернула до нього обличчя і посміхнулася. У цій посмішці була якась особлива ніжність. Моторошна і присмеркова ніжність тотальної приреченості. Ця посмішка останньої готовності до всього вжалила Вольска, наче штрикало отруйної комахи. Він відчув — не розумом, а всім своїм єством — безвихідний і твердий, як поверхня нейтронної зірки, відчай раси, що безповоротно гине. А потім він побачив Шерму — прекрасну і войовничу. Вона поливала з вогнемета чорні хвилі ґиргів, що рвалися до рубки корабля. Побачив Шерму, яка падала під натиском цієї орди. І йому було боляче, тому що він любив і Шерму, і Вей. Тому що він відчував, що і в досконалому тілі Шерми, і в гордовитому тілі Вей він зміг би зародити нове життя — вільних і сильних дітей своєї раси, воїнів, здатних відстояти право людей на майбутнє.
    Ритм забирав від битв і вів на червоні й білі ложа, де він залишав своє гаряче й бадьоре сім'я у молодих і зрілих тілах — коричневих, чорних, жовтих і білих. Він запалював пристрасть і бажання в синіх, зелених, антрацитових і фіалкових очах відвертих, майстерних і гнучких жінок. Покірних його бажанням жінок з міцними стегнами і ніжними руками. Він гладив куполи їхніх грудей і цілував їхні жадібні губи. Його тіло охоплювало священне тремтіння, він зачинав цілі народи та раси, і його чоловіча сила не зменшувалася, а міцніла після кожного нового злиття. Вічне Життя входило в нього тисячами бажань, виливаючись із його тіла помноженою на тисячу міццю. Вічне Життя розквітало у вдячній плоті його жінок і продовжувалося у народжених ними нащадках. І воно не потребувало жодних храмів і не просило для себе молитовного поклоніння.
    Потім крізь деспотичний ритм Вічного Життя пробилося уривчасте стакато. Синій колір залив видіння Вольска, став густішим, набув обрисів і перетворився на очі Преподобної сестри Овіти, вимогливі й уважні.
    «Повертайся!» — наказала йому Овіта, і видіння згасло. Він отямився в Залі Часу, де лежав на сіро-сріблястих теплих плитах підлоги. Над ним нахилилася Овіта. Забрало її шолому світилося, віддзеркалюючи блакитне мерехтіння колон. Вольску видалося дивним, що декілька секунд тому він бачив її очі, не прикриті світловими фільтрами.
    — Як я тут опинився? — запитав він, не відкриваючи рота. Твердо знаючи, що його почують.
    — Прийшов.
    — А де Ґвен?
    — Ось там, — Овіта озирнулась на безмежжя Зали.
    — З нею все добре?
    — Вона жива й здорова.
    — А Шерма?
    — Її тут немає.
    — А де вона?
    — Вона пішла з Дорс до Розплідника Богів.
    — Із тим шуропсиськом?
    — Так.
    — Навіщо?
    — У Шерми тепер немає очей. Біла стіна випалила очі відступниці. Вона тепер бачить світ крізь очі Дорс.
    — Вона сліпа?
    — Вона покарана.
    — А Некіч?
    — Відійшов до предків. Махоніко і морліф Дунс теж.
    — Я нічого не пам'ятаю.
    — А нічого й не було. Храм вислав назустріч нам Білу стіну, зупинив зло, а потім дозволив нам пройти сюди, до Зали Часу. От і всі події.
    — Дозволив тим, котрі вижили?
    — Храм справедливий. Він покарав найманців. Тих, хто йшов примножувати смерть за винагороду.
    — Але ж Шерма також ішла примножувати смерть.
    — Шерма — окрема розмова. Майстер Тейсанболон, не бажаючи того, майже воскресив у Шермі прадавню расу. Шаманив старий, шаманив — і нашаманив. Вивів із мороку забуття гени пращурів і відтворив первісну матрицю.
    — Прадавню расу?
    — Магонійців. Наших предків по спадковій гілці «Б». Вони всі загинули в галактичних війнах минулих епох. А Шерма може стати Відроджувачкою раси. Храм упізнав її і не вбив. Хоча вона й дозволила злу оселитися у своєму тілі.
    — Але ж як це… Ні, це все якось неправильно… Не зовсім правильно.
    — Хто ти такий, щоб визначати, що правильно, а що неправильно…
    — Ніхто, — погодився Вольск. — Нам треба повертатися, сестро. Я маю рацію?
    Овіта не відповіла. В її мовчанні техноархеолог першого класу вловив щось таке, від чого йому стало моторошно.
    
    31
    Узбережжя океану біля плата Перлат,
    планета Фаренго (9КВ97:2),
    зоряна система Таліс.
    11 десембрія 416 року Ери Відновлення
    
    — Ґвен, це я, Ланс, ти впізнаєш мене? — Маккосліб спробував заглянути крізь тьмяне подряпане забороло шолома Ґвен Вей, побачити її обличчя. Але побачив лише віддзеркалення свого заборола і багряні відблиски від променів Таліс на ньому. Сонце Фаренго наближалося до зеніту. На Західному континенті настав теплий полудень.
    Лейтенант Естіно доторкнувся до плеча колишнього адмірала. Кіборґ, що саме дослідив процесор на комбінезоні Вольска та його медичні імплантати, повідомив лейтенантові, що археолог перебуває в комі і що його життєві ресурси на межі вичерпання.
    — Лансе, вони в комі, їх треба перенести на човник. Чим скоріше ми доправимо їх до корабельного медблоку, тим краще.
    — Авжеж, — погодився Маккосліб, усе ще тримаючи за руку Вей. — Але потрібно все робити обережно. Дуже обережно. Подивись, як протерся на колінах її комбінезон. Там навіть маленькі дірочки є — ось тут… І тут також засохлий герметик. Найменше зрушення — і почнеться…
    — Я бачу, Лансе. Та й фільтри… — лейтенант показав на брудно-коричневий колір мембрани атмосферного перетворювача. — Те, що леді жива — вже диво… Напевно, вони вийшли з Лабіринту десь поблизу. Може, оглянемо місцевість, тут можуть бути інші…
    — Спочатку доставимо на корабель Ґвен і цього, а пізніше вже шукатимемо інших, — вирішив Маккосліб.
    Естіно знизав плечима. Він віддав наказ кіборґам, і ті з максимальною обережністю перенесли Вей і Вольска на вантажну платформу й закріпили на ній широкими такелажними стрічками.
    — Ти сказав, що вона вагітна… — Маккосліб не доказав, сухий кашель його зупинив. Лейтенантові здалося, що від цього кашлю шолом колишнього адмірала злегка завібрував. «Здалося. Він не може вібрувати», — подумав офіцер, а вголос підтвердив:
    — Аналізатор показує, що вона на третьому тижні.
    — Це дивно.
    — Так, погоджуюся. Дуже дивно.
    — Хіба там, у Лабіринті, вони могли зняти комбінезони? Адже там немає повітря земного типу.
    — Мені важко тобі відповісти, Лансе.
    — Я розумію. Цей Лабіринт… Він же не просто печера, правда?
    — Мабуть.
    Деякий час вони мовчки спостерігали, як вантажна платформа дістається до рівнинної вершини пагорба, туди, де Естіно прифаренгував човника. Гнучкі «лапи» платформи спритно оминали обвітрені ніздрюваті брили. При цьому сама платформа зберігала ідеальне горизонтальне положення.
    — Аналізатор, наскільки я розумію, може визначити, який організм вона виношує? — порушив мовчання Маккосліб.
    — Він запрограмований на комплексну ідентифікацію біологічних структур. Те, що всередині леді Ґвен, воно… Одне слово, це людський ембріон. Якби там був чужий…
    — Звісно. Я гальмую, вибач.
    — До речі, супремус підтвердив, що на Фаренго в даний момент перебуває корабель ґ'ормітів. Згідно з класифікацією нашого Флоту, типу «кальмар».
    — Далеко?
    — Ні, недалеко. За триста кілометрів звідси. Там є висохле озеро. Дуже зручне місце для посадки.
    — Там також є вхід до Лабіринту?
    — У базі даних є підтвердження. Один із відомих входів.
    — Зрозуміло.
    — Супремус не визначив ступеня небезпеки, що виходить від ґ'ормітів, і поки що не надав жодних рекомендацій.
    — «Кальмари» — не бойові кораблі.
    — Вважаються не бойовими.
    — Тоді зробимо вигляд, що ми про них не знаємо.
    — Як скажеш, Лансе. У нас також не бойовий корабель.
    — Авжеж.
    — Але, в принципі, це ми порушуємо домовленості. Система Таліс входить до сфери суверенітету Ґ'орми. Вони мають повне право проінспектувати нас.
    — Нехай інспектують… Ходімо до човника. Мене вже нудить від цих древніх планет.
    
    32
    Рекреаційний кампус
    університетського містечка,
    планета Арпікран (5КВ02:3),
    зоряна система Тау Кита.
    2 януарія 417 року Ери Відновлення
    
    Вольск без зацікавлення розглядав відвідувача. На вигляд — арпікранець середнього віку з інтенсивною штучною засмагою на невиразному обличчі. Відвідувач назвав себе доктором Багріаном Аві, ксеноархеологом, спеціалістом із питань архітектури інших галактичних рас. Нічого нового. Його колеґи вже розмовляли з техноархеологом. Усіх їх до одного цікавили дива Лабіринту Анволі. Одразу ж після виходу з коми Вольск (готуючись до подібних академічних інтерв'ю) подумки розділив всі свої спогади про Лабіринт на три частини. Першу він назвав «Зала Часу», другу — «Малі тунелі», третю — «Розплідник». Ксенобіологам, ксеноархеологам і представникам Служби він детально розповів перші дві частини. Третю Вольск зберігав для майбутнього. Окрім того, все, що стосувалося Розплідника, він пам'ятав нечітко, ніби темний пил Агрегата Оріону запорошив його свідомість, вкривши цей сектор пам'яті невиразною каламуттю. Він сподівався, що з часом темний пил розсмокчеться і «третя частина» набуде чітких та ясних обрисів. Вольск багато чого забув, але виразно пам'ятав слова, що їх сказала Овіта перед прощанням. Тоді Знаюча наказала археологові:
    — Не кажи допитувачам про Розплідник. Ти отримав знання про нього з волі Знаючих і не маєш права розкривати профанам цієї таємниці.
    Багріана Вольск наперед означив як чергового кабінетного «лабіринтознавця», який пише наукову працю з якоїсь вельми умоглядної й висмоктаної з пальця теми, щось на зразок «порівняльного аналізу відомих людству інопланетних руїн». Він приготувався розповідати першу «частину», але Аві жестом зупинив його і поклав на стіл маленький кубик, укритий тьмяним металом.
    — Пригнічувач? — з розумінням посміхнувся техноархеолог.
    — Не зовсім, — посміхнувся відвідувач. — Це багатошаровий імітатор комунікаційного поля. Для всіх використовуваних Службою та приватними розвідками видів прослуховування ми з вами обговорюємо тему просторової філософії інших розумних рас.
    — А якщо нас підслухають ґ'ормітські телепати?
    — Не підслухають, будьте певні, — Аві вже не посміхався, а тихо здригався від беззвучного сміху.
    — Колеґо Аві, ви не вірите в ґ'ормітських шпигунів-телепатів? — археолог вирішив підтримати веселий протокол бесіди, до якого, вочевидь, тяжів відвідувач.
    — Я, колеґо Вольск, на даний момент неофіційно представляю Керуючу групу Ієрахії Ґ'орми, а відповідно, ґ'ормітським телепатам немає сенсу підслуховувати нашу бесіду.
    Вольск подивився на посланця Ґ'орми довгим недовірливим поглядом. Так, напевне, монахи-відлюдники земного Середньовіччя дивилися б на неофіційного представника офісу Вельзевула, якби той раптом завітав до їхнього монастиря. Збентеження арпікранця ще більше розвеселило Аві.
    — Колеґо Вольск, — завважив він, — вам, як людині, яка тривалий час перебувала без належного дозволу у володіннях Ґ'орми, не слід так хвилюватися. Повірте, колеґо, ми могли би поспілкуватися з вами ще на Фаренго, але з поваги до Знаючої, яка вас супроводжувала, не зробили цього.
    — Ціную вашу делікатність.
    — Це розумна відповідь, — кивнув Аві. — Скажімо так, це відповідь людини, не позбавленої дипломатичного хисту… Що ж, тоді берімося до справи. Нам стало відомо, що вас, колеґо, ввели до переліку учасників експедиції, яку імператор хоче відіслати на пошуки гніздової планети ґиргів.
    — Уперше чую про це.
    — Скоро почуєте, не сумнівайтесь. У нас надійні джерела. Так ось, мене уповноважили повідомити вам, що в успіху цієї експедиції однаково зацікавлені як люди, так і Ієрархія Ґ'орми. У глибокій давнині наші пращури знайшли планету, на якій жила Велика Мати ґиргів, і знищили її. Пращури припускали, що з ґиргами покінчено назавжди, але, як виявилося, вони помилилися. Існує принаймні ще одна гніздова планета ґиргів. Уперше про неї стало відомо шістсот тисяч років тому. Тоді ґирги напали на планети гуманоїдів і спустошили їх. Ми шукали друге гніздо, але так і не знайшли. Нових нападів не відбулося. Тоді Керуюча Група вирішила, що гуманоїдам вдалося через створінь, які будують для ґиргів портали, переправити на гніздову планету отруту чи бомбу. І таким чином убити Велику Матір. І знову ми помилилися. Велика Мати вижила. Її, судячи з усього, знайшов хтось із людей. Той, хто має владу й можливості. Знайшов і спробував використати для руйнування вашої Імперії. Ми спочатку припускали, що цей «хтось» відомий відступниці Шермі. Одна з її подруг, Дора Віргой, зберігала зародки ксеноморфів на Альфі Альфі. Вона придбала їх за гроші, що були зібрані ноланськими сепаратистами. Але Шерма, як ми тепер виявили, ніколи не бачила того, в кого Дора купила зародки. Вона знала тільки його умовне ім'я. Ми вирішили допитати Дору. Але тут нас спіткала невдача. Нас випередили. Коли наші кораблі дісталися «Максвела», що очікував повернення Шерми в кометному поясі Таліс, то виявили, що екіпаж і пасажири лайнера мертві. Повірте, навіть наші досвідчені майстри передбачень не очікували на такий зловісний сюрприз.
    — Усіх вбили?
    — Так, убили. Серед мертвих ми знайшли і Дору.
    — Але той, хто їх убив…
    — Їх убили дистанційно, без проникнення на корабель, убили зброєю, яка використовувалася в далекому минулому, в галактичних війнах так званого Другого циклу розвитку розумних рас. Ця зброя нам відома, але в нас вона під цілковитим контролем Керуючої групи. Ваша раса ще не досягла розуміння принципів дії такої зброї. Можливо, відступниця на Фаренго шукала саме таку зброю.
    — Виходить, цей невідомий знайшов не просто гніздову планету ґиргів, а цілий арсенал, який зберігся з часів галактичних війн.
    — Ми цього не виключаємо. Ієрархія Ґ'орми також розпочала пошуки цього арсеналу. Той, хто володіє давньою зброєю, загрожує всім расам Великого Космосу. Тому нам потрібні люди, з якими ми могли б неофіційно обмінюватися інформацією про пошуки.
    — А чому цього не можна робити офіційно?
    — Хоча б для того, щоб передчасно не сполохати власника арсеналу. Досі він діяв обережно. Невідомо, як він поведе себе, якщо відчує, що аркан пошуків затягується на його шиї.
    — Його обережність може мати інші підстави. У нього, наприклад, можуть бути обмежені ресурси.
    — Ми так не вважаємо. Знайти «Максвела» на околицях Таліс міг лише той, хто володіє значними ресурсами. Значними й різноманітними. Володіє доступом до інформації, до кораблів, пального і секретних баз на далеких планетах. Раніше ми підозрювали ноланців, але тепер уже зрозуміло, що їх тільки використали. Так, як використали відступницю Шерму.
    — У вас є підозри?
    — Є. Але ще не прийшов час казати про них. Нам відомо, що за кілька стандартних діб з вами зв'яжеться щойно призначений начальник експедиції капітан-командор Зоран. Він член таємного товариства, яке зберігає давні знання вашої раси. Йому довіряють піфійки та новий імператор. Ми також припускаємо, що Зоран не має стосунку до тих, кого ми зараз називаємо «власником древнього арсеналу».
    — А якщо ви помилилися? Якщо наша раса взагалі не має до цього стосунку?
    — Політика ґ'ормітів не така різноманітна, як у людей. У нас неможлива така ситуація, коли окремий рід або клан рептилоїдів діє без санкції Керуючої групи. Основи нашої цивілізації не передбачають існування подібної опозиційності. В наших архівах немає жодної згадки про спроби такого позиціонування.
    — А хіба у Великому Космосі тільки дві наші раси?
    — За весь час існування нашої Галактики проявили себе шість розумних рас. Три з них згасли остаточно, одна заглиблена у свої проблеми й перебуває від нас практично на недосяжній відстані. З гуманоїдів у Великому Космосі зараз здійснює експансію лише ваша гілка.
    — Я чув про сьому расу з галактики М31. Окрім того, ви правильно, дуже точно сформулювали: шість рас проявили себе. Хтось напружився на те, аби себе не проявити.
    — Подібного, звісно, ми не можемо виключити. Але наші аналітики вважають, що вторгнення якоїсь невідомої інсайдерської раси до нашого сегменту Галактики є дуже й дуже малоймовірною подією. На два порядки менш імовірною, аніж поява серед людей групи особистостей з руйнівною програмою. Ми тисячоліттями спостерігаємо за безмежними просторами Великого Космосу. Наші розвідники із Зовнішніх кланів досвідчені й насторожені. Але вони нічого не повідомляли про інсайдерів з іншої раси.
    — Кажуть, що у Всесвіті можна мандрувати через портали, або так звані «зоряні брами».
    — Ми враховуємо і таку можливість, хоча, за нашими даними, в тому просторі, який відомий Керуючій групі, вже мільйони земних років немає ні одного працюючого порталу.
    — Зламалися?
    — Були знищені.
    — Чому?
    — Мені невідомо. Знання про це підпадають під ваше визначення «закритої інформації».
    — Он як. Припустимо… А тоді таке запитання: чому ви довіряєте місію інформатора саме мені?
    — Те, що ви називаєте Лабіринтом, має здатність відторгати істот зі злими умислами. Вас воно не відторгнуло.
    — У ґ'ормітів також є поняття «зла» і «добра»?
    — Це філософське питання, колеґо. Я б із задоволенням поспілкувався з вами на цю тему, але мій час обмежений.
    — А все ж?
    — Ускладнення у нас схвалюється і підтримується, спрощення — тільки у випадку крайньої необхідності.
    — Зло — це «спрощення»?
    — Людські мови не в змозі передати всіх нюансів цієї формули, але якщо приблизно, то — так. Фундаментальні принципи життя є однаковими для всіх рас. Хоча зрозуміло, що біологічні й психічні відмінності величезні.
    — Ззовні ви не відрізняєтеся від людини.
    — Ми вміємо маскуватися краще, аніж ви. Чим старшою є раса, тим досконаліші її засоби маскування.
    — Це також формула?
    — Це один із фундаментальних законів розвитку життя, колеґо. Зрілість розумного виду визначається вмінням входити в чужі форми, не втрачаючи самобутньої сутності. З цього погляду ваша раса ще не вийшла з колиски.
    — Схоже на расизм.
    — Як вам до вподоби, колеґо. Шліфувати опорні поняття можна до безкінечності. Але, на жаль, у нас її немає, цієї безкінечності. Ні у вас, ні у мене, хоча я живу довше за вас, і якщо все буде добре, зможу побачити ваших пра-праправнуків. Ми даємо вам шістдесят стандартних годин на обмірковування нашої пропозиції.
    — Як у грі «Ґ'ормітські шпигуни», — зітхнув археолог. — Із десяток років тому вона була популярна серед учнів початкових шкіл. Там були правила. За послуги шпигунам у тій грі пропонувалися різноманітні бонуси. Серед грошей, знань і розваг я завжди вибирав розваги.
    — Бонуси? — посланець Ґ'орми пирхнув і похитав головою. — Ми не мислимо такими категоріями. Мислити такими категоріями образливо і недостойно. Хіба ви не хочете допомогти своїй расі?
    — Я не впевнений у тому, що це буде саме допомога.
    — Які ґарантії вам потрібні?
    — Ґарантії? Можливо, і ґарантії, але… — він на мить замислився. — Загалом я не хочу ґарантій…
    — А чого ж ви хочете?
    — Я подумав… Я хотів би відновити в пам'яті те, що побачив у Розпліднику.
    — Ви змінили свої пріоритети?
    — Пріоритети?
    — Ви ж щойно обрали знання, а не розваги?
    — Просто тепер я вважаю, що отримання знань — найкорисніша розвага. Ви, напевно, знаєте: людям властиво дорослішати. Те, що відбулося зі мною в Розпліднику… Загалом, я не впевнений, що у моєму житті відбудеться більш важлива подія. І я хотів би пам'ятати про неї в найдрібніших подробицях.
    — Це неважко, — людська маска ґ'орміта розуміюче посміхнулася. — Відповідна зона вашої пам'яті закодована. Дуже поверхневе й недбале піфійське кодування. Зараз я промовлю кодову фразу, і ви все згадаєте.
    — Кодова фраза? Справді, дуже просто, — промурмотів Вольск.
    — Та, що стоїть на краю.
    Щось холодне м'яко пройшлося від очей Вольска до його потилиці. І він згадав.
    
    Перед ним безмежна печера, схожа на амфітеатр, накрита циклопічним багатовітрильним склепінням. Блакитне світло живе в ній не у вигляді колон, як у Залі Часу, а в нитках сітчастої вуалі, що закриває центр печери. Вони з Овітою і Ґвен стоять на широкому круговому виступі, під самим склепінням печери. Там, де вуаль не заважає зорові, можна побачити контури затемненої сотової конструкції. Навіть з висоти двохсот метрів помітні ознаки руйнування «сот», щербаті кістяки пробитих прозорих куполів, провислі мостоподібні конструкції.
    — Ці машини мертві, — чи то запитує, чи то констатує Ґвен.
    — Тут Життя намагалося перемогти Час, — каже Знаюча, — але не встигло. Відділити Час від Життя не вдалося. Всі раси залишилися надалі смертними. Тут ящери оплакують своїх Богів і свої поразки. Кожний ґ'орміт хоча б один раз за життя зобов'язаний тут побувати. Здійснити паломництво. Це їхня святиня. Найсумніша із святинь.
    — Тут загинули Повзучі Отці?
    — Ні, — спалахи блакитного світла висвітлюють губи й вилиці Знаючої. — Діючій Розплідник Повзучих був далеко-далеко звідси, на планеті, яка давно вже впала у надра своєї зірки. Саме там відбулося вселенське зло. Туди пролізли ґирги і вбили останніх Отців. А сюди, на Фаренго, до своїх споконвічних володінь, ящери привезли спори і генетичний матеріал Повзучих. Те, що їм вдалося врятувати з руїн знищеного Розплідника. Колишній військово-дослідницький форпост Отців було пристосовано для збереження й охорони привезеного генетичного матеріалу. Ця фортеця, яку ви назвали Лабіринтом Анволі, здатна відбити атаки будь-якої відомої зброї, всіх ґиргів Всесвіту. Давні ґ'орміти перевищували сучасних у вміннях і науках. У цьому укритті вони намагалися відтворити велику расу. Але є такі помилки, які виправити не можна. Розплідник не запрацював. Пізніше він став мавзолеєм, ще пізніше — Храмом. Але ми називаємо його й далі «Розплідником». Така традиція.
    — Там, за вуаллю?.. — питання Вольска залишається незакінченим. Овіта киває:
    — Так, там, у спеціальному саркофазі, зберігається все, що залишилося від Отців. Наближатися до святині заборонено. Нам і так дозволили більше, ніж попередникам. Скажімо, Нурасов не бачив Розплідника. І ніхто із землян його не бачив. Ми перші, кому дозволили відвідати це місце. І невідомо, коли з'являться другі.
    — Щось змінилося?
    — Давнє зло повернулося. Хтось виростив другу Велику Матір ґиргів.
    — Шерма? — запитує Ґвен. Запитує чомусь пошепки. Ніби тінь відступниці десь поряд.
    — Ні. Її використали. Хтось невідомий забезпечив радикальну частину ноланського підпілля спорами ґиргів і знаннями про Розплідник. Шерма мала спори біля себе, коли прилетіла на Фаренго. Через те й одягнула біологічний скафандр, щоб охоронні системи Розплідника не змогли розпізнати молекулярний підпис спор. Але Лабіринт виявився розумнішим. Він виявив загрозу, знищив зародки хижаків і покарав відступницю.
    — Вона мала при собі зародки ґиргів?
    — Так.
    — Навіщо вона це зробила?
    — Їй пообіцяли зброю і допомогу в її особистій війні. Творець Тейсан запрограмував її для виконання однієї-єдиної мети — для руйнування корпорації Знаючих і визволення Ноли від окупаційних сил. Це було закладено в ній на рівні ментального відтворення спадкової інформації. Дуже глибокий рівень, на три шари глибший від рівня свідомості. Вона не могла критично оцінювати мотивації, які надходили з цього рівня. А якби раптом надумала пручатися, то збожеволіла б. Хтось дуже могутній і далекоглядний скористався цією патріотичною програмою. Відступниця ладна була за будь-яку ціну знищити Знаючих та Імперію. Навіть ціною ураження населених планет ґиргами.
    — Ти знала все це раніше?
    — Не все. Зараз Лабіринт розповідає мені те, чого я раніше не знала. Я чую її голос.
    — Нас відпустять?
    — Вас — так.
    — А тебе?
    — Не знаю. Тепер це я — та, котра стоїть на краю.
    Овіта, ніби почувши поклик, обертається до темного проходу, який веде з тераси до надр Лабіринту. Вольску здається, що там, у темряві, стоять золоті ящери.
    Знаюча зволікає, ніби щось згадує. Потім обертається до Вольска і каже:
    — Потрібно дізнатися, звідки взявся пілот Махоніко. Це важливо. Він не був схожий ані на звичайну людину ані на клона. Махоніко казав нам, що він з Аврелії, але він не природжений авреліанець. Я не могла читати його думки. Він випромінював дивну енергію… Він інший. Можливо, його походження приведе нас до тих, хто виростив давнє зло. Можливо.
    Овіта занурюється в темряву, і вони з Ґвен залишаються вдвох.
    — Виходить, усе це — фортеця, — ксенобіолог обводить рукою видимий простір.
    — Храм, фортеця, Розплідник — усе разом. І все, за великим рахунком, безглузде.
    — Треба йти.
    — Нам не сказали, куди саме ми маємо йти.
    — Отже, це не важливо. Куди б ми не пішли, все одно вийдемо.
    — І помремо на поверхні.
    — Можливо, й не помремо. Нас відпускають не для того, щоб ми померли.
    — Їжі немає, води вистачить на шість діб.
    — У мене на п'ять.
    — Цікаво, скільки часу ми пробули без свідомості?
    Вольск не відповідає. Він іде терасою до дальнього виходу, Ґвен за ним.
    
    33
    Поселення Апарелія,
    планета Арпікран (5КВ02:3),
    зоряна система Тау Кита.
    З януарія 417 року Ери Відновлення
    
    — Це неправильне рішення, Ґвен, — Маккосліб роздратовано грюкнув накривкою молекулярного синтезатора. — Тобі треба відпочити, ти ще не зовсім здорова. І ця вагітність…
    — Я повинна взяти участь у цій експедиції. Кінець кінцем, ґирги тепер моя тема. Моя головна тема.
    — Невідомо, скільки часу триватиме ваша експедиція. Всі розрахунки піфійок приблизні, ти ж сама мені про це казала.
    — Казала. Але сьогодні стало відомо, що імператор дає нам лінкор і три танкери. Такого тактичного ресурсу не мала жодна наукова експедиція за всю історію людства. Ми зможемо перевірити всі шість планет менш ніж за рік. Гніздо ґиргів важко заховати від сканерів.
    — Цей лінкор проклятий. На його борту загинули два імператори.
    — Ти став забобонним?
    — Я завжди прислухаюся до тихих голосів Всесвіту.
    — Тихі голоси Всесвіту… Ти просто не хочеш мене відпускати, — Вей підійшла до чоловіка, притиснулася до його напруженої спини, обхопила руками його широкі плечі. — Я також не хочу з тобою розлучатися. Але…
    — Не повинно бути жодних «але», — Маккосліб обернувся і обняв дружину. — І, врешті-решт, ти ж вагітна невідомо ким. Це проблема.
    — Це якраз не проблема. Медичне устаткування, встановлене на «Айн-Софі», не гірше, ніж у нашому Університеті. А в дечому й краще. Я оглянула хірургічний і терапевтичний блоки. Там є навіть швидкісні синтезатори нейротканини. Для вивчення підозрілих життєвих форм є інкубатори і бокси з високим і надвисоким ступенями захисту. Як тільки ембріон ввійде у плодову фазу[76], його відділять від мене і помістять до інкубаційної камери… Або занурять в анабіоз, якби виникла така необхідність.
    — Необхідність… — повторив за дружиною Ланс. Після чого додав:
    — Розплідник зробив нам дивний подарунок.
    — У світогляді ящерів зародження нового життя — абсолютна благодать. Вони б не зрозуміли наших сумнівів.
    — Вони — інші.
    — Вони зберігають найдавнішу мудрість Великого Космосу.
    — Зберігають для себе.
    — Нас вони вважають расою, яка ще не вийшла з віку дитячих хвороб і страхів. Дітям не дають небезпечних іграшок і не розповідають про дорослі справи.
    — Розумні діти зуміють підібрати коди до дверей батьківських кімнат… Ґвен, ти й надалі впевнена, що в ембріон не закладена шкідлива програма?
    — Ми якось уже розмовляли про це.
    — Так.
    — А потім ще розмовляли. І ще.
    — Я хвилююся.
    — Я також хвилююся, повір мені, — голос Ґвен Вей став твердішим. Їхні погляди зустрілися, і як зазвичай, розпочалося безмовне змагання двох воль. Першим відвів погляд колишній адмірал.
    — Я вірю у твою передбачливість, — сказав він.
    — Я оцінила, Ланні, — твердість залишила голос ксенобіолога.
    — Але обережність усе ж не завадить.
    — Генетики не знайшли нічого шкідливого. Перевірки проводилися з використанням різноманітних методик і, наскільки я можу судити, доволі ретельно. Вони думають, що Розплідник намагається клонувати давніх гуманоїдів. Швидше за все, магонійців. Піфійки також розповідали про магонійців.
    — Магонійці, так… Вони й справді були схожими на нас?
    — Вони — наші пращури. У пізніх магонійців, котрі жили після зіткнення їхньої планети з астероїдом, була гарна темно-червона шкіра.
    — Як у Шерми?
    — Мабуть. Її шкіра мені подобається… — Ґвен торкнулася губами до високого чола Ланса і виправилась:
    — Подобалася.
    
    34
    Малий Зал Вченої Ради Університету,
    планета Арпікран (5КВ02:3),
    зоряна система Тау Кита.
    6 януарія 417 року Ери Відновлення
    
    — Я чув про вас, докторе Вольск, — потиск руки капітан-командора Зорана виявився міцним, а шкіра на руці шерехатою. — Про вас говорять як про зірку в галузі ксеноархеології.
    — Я техноархеолог, а не «ксено», — виправив командора Вольск. — І я не доктор, — посміхнувся він. — Лише спеціаліст.
    — Думаю, тепер вам уже недалеко до вченого звання. Майбутня експедиція принесе людству багато нових знань.
    — Стародавній мудрець застерігав: знання примножують печаль.
    — У вас погані передчуття?
    — Як вам, напевно, відомо, я нещодавно відвідав одне цікаве місце, яке називають Лабіринтом Анволі. Знання, які мені дозволили там отримати, не були оптимістичними. Людству загрожують могутні й безжальні сили.
    — Так, я розумію… — швидкий і оцінюючий погляд Зорана. — Власне, я про це й хотів поговорити. Інформація, якою ви володієте, деякою мірою унікальна. Я чув, що ґ'орміти залишили у вашій пам'яті детальний опис гнізда ґиргів.
    — Це не зовсім так, командоре. У Лабіринті мені були передані лише ті знання про гніздо, які мають сучасні ґ'орміти… Я поясню, — Вольск випередив готове запитання співрозмовника. — У г'ормітів, командоре Зоран, не існує вільного обміну інформацією в нашому розумінні. Знання у них мають сакральне значення, і кожен клан ґ'ормітів ревниво оберігає свої знання. Це в них така «релігія мовчання». Я й сам, правду кажучи, не все про цю їхню «релігію» розумію… Так ось, гніздо ґиргів ящери знайшли і знищили вже дуже давно. Навіть за їхніми мірками. Десь близько п'ятнадцяти мільйонів років тому. Тоді вони ще й ґ'ормітами не були. Їхня Керуюча група мешкала не на Ґ'ормі, а на зовсім іншій планеті. Я і назви її вимовити не зможу. Далеко від нас. Десь у районі, що його наші астрономи називають Першою Базою Пульсарів[77]. Гніздо ґиргів знищив клан, який населяв найвіддаленішу від нас планету, котра мала у ящерів статус колонії. Цієї планети вже давно фізично не існує, і клан переможців ґиргів також вимер. Велика частина знань про гніздо відійшла у небуття разом із цим кланом. Клан-переможець передав Керуючій групі лише загальну інформацію про гніздо. Воно було на невеликій кам'янистій гарячій планеті зірки 607КВ94, згідно з нашою класифікацією. Відстань до неї склала близько восьмисот десяти парсеків, наші кораблі туди не долітають. Гніздо ховалося глибоко під планетною мантією і займало майже одну дванадцятитисячну об'єму планети. В гнізді жило створіння, яке ґ'орміти називають Великою Матір'ю ґиргів. Воно було велетенським, важило тисячі тонн, але при цьому могло пересуватися в межах гнізда. Створіння своїми виділеннями створювало атмосферу в гнізді й, здається, на цілій планеті. Воно також народжувало мільярди ґиргів, яких менші створіння — норни-портальники — переміщали до інших світів. Звідти ґирги надсилали до гнізда захоплену пащами їжу. Ящери так і не дізналися, хто створив ґиргів, хто перетворив норнів на їхніх симбіонтів і на основі якого природного біологічного матеріалу були створені ґирги і норни. Вони припускають, що це зробила надзвичайно древня — тепер уже давно вимерла й забута — раса розумних створінь, котрі заселяли периферійну область Галактики. З цією расою самі ящери ніколи не контактували, але знали про неї від Повзучих як про могутніх істот Першого циклу, які кочували планетами Великого Космосу за допомогою дресированих створінь, дуже схожих на норнів-портальників. Загалом, це все.
    — Не густо.
    — Так, не густо. Детальніші знання про перше гніздо втрачені. Давні ґ'орміти не дуже хвилювалися через втрату цих знань, оскільки вважали, що вони ніколи нікому не знадобляться. Їхні нащадки були дуже здивовані й схвильовані, коли дізналися про напад ґиргів на Магонію. Вони вже тоді розпочали пошуки другого гнізда, але нічого не знайшли. І вони мають великий сумнів, що ми його знайдемо, їхні розвідники дослідили зоряні системи в радіусі тисяч парсеків, а ми ледь зможемо охопити пошуками двохсоту частину даного простору. З іншого боку, вони визнають, що враження ґиргами Волт-Армстріджа вказує на близькість другого гнізда до сфери суверенітету Імперії.
    — Наскільки систематичними були ґ'ормітські пошуки другого гнізда?
    — Немає інформації.
    — Для розмноження ґиргів обов'язково необхідне повноцінне гніздо із розвинутою продуктивною маткою?
    — Немає інформації.
    — Матка норнів також живе в гнізді матки ґиргів?
    — Ні. Норни інші… У них немає матки. Здається, вони живуть колоніями і розмножуються партеногенезом[78]. Норни і ґирги походять від істот з різних світів і були з'єднані у симбіотичну пару штучно.
    — А у наших ксенобіологів і археологів є якісь дані про ту расу, яка, згідно з вашими припущеннями, створила ґиргів і норнів? Чи існують сліди їхнього перебування на відомих нам планетах? Який вони мали вигляд? Тип метаболізму? Схильність до агресії?
    — Ці питання скоріше до піфійок, аніж до мене, командоре. Я чув про Зовнішніх, але… тільки чув.
    — Зовнішні?
    — Умовна назва. Вони заселяли системи крайнього рукава галактичної спіралі. Ця назва, здається, є навіть в арпікранських підручниках. Там, де міститься довідковий перелік розумних рас.
    — Я навчався в ноланській школі для колоністів, — знизав плечма Зоран. — Учителі нам розповідали про ящерів, про Повзучих і про гуманоїдів з Оріону. Показували їх зображення на тривимірному демонстраторі. А про цих… Зовнішніх я почув лише три тижні тому.
    — На Піфії?
    Капітан-командор коротко кивнув. Деякий час і він, і Вольск мовчали. У залі загорілося нічне освітлення. Світло сюди потрапляло через золотисті трубчасті світловоди, які збиралися на стіні в чудернацькі скупчення і знову розбігалися стелею та підлогою. Такі лампи були популярні за доби Туре Шактірі Старшого. Лідери Університету навмисно не поспішали за модою, демонструючи помірний консерватизм, властивий академічним бонзам усіх населених світів. Вольск чомусь згадав, що за його студентських часів хтось пустив чутку, що золотиста рідина, яка світиться й струменить світловодами, — страшна отрута, і у випадку розгерметизації ламп можливі масові жертви. Тоді, здається, ніхто не підтвердив і не спростував цих припущень.
    «Може, й справді отрута?» — Вольск примружився на один із мерехтливих клубків.
    — Якщо ж мовити по суті, то так: я уповноважений запропонувати вам посаду штатного археолога експедиції, — сказав Зоран. — Окрема каюта, потрійний оклад спеціаліста вищої категорії плюс класифікація «Учасник далекої експедиції» зі всіма довічними привілеями і сімейним соціальним пакетом.
    — Спасибі. Хто буде керувати дослідницькою частиною?
    — Підполковник-дослідник, доктор Одолія Ґвендолін Маккосліб-Вей.
    — Я згоден.
    — Ось і добре, — капітан-командор, здавалося, полегшено зітхнув.
    «Невже мене так гарно йому відрекомендували? Хто? Аґенти впливу Ґ'орми?» Вголос археолог спитав:
    — Як скоро заплановано відліт?
    — Через два тижні лінкор вийде на Тридцять восьмий лімес.
    — Це поряд з Аврелією?
    Відповіддю став уже звичний для Вольска економний кивок капітан-командора.
    
    35
    Борт лінкора L1 «Ейн-Соф»,
    орбіта планети Аурелія (6КА81:4),
    зоряна система Мійтра[79].
    18 януарія 417 року Ери Відновлення
    
    Зоран обома руками сперся на огорожу резервного посту, підвішеного над портовими і складськими секторами транспортного відсіку лінкора. Звідси було зручно спостерігати завантаження чергового контейнера, привезеного безпілотником. Ця стандартна операція не потребувала присутності людей, роботи самостійно давали собі раду із завантаженням. Впорались би й тепер; присутність командира корабля на посту мала лише символічне значення. Для всіх учасників експедиції, окрім нього, цей контейнер був одним із модульних сховищ розхідних матеріалів під номером 767. І тільки Зоран знав, що в контейнері зберігається ракета, здатна за лічені хвилини досягти швидкості, наближеної до одної п'ятої швидкості світла. Ракета з тератронним зарядом.
    Гніздо ґиргів повинно бути ґарантовано знищене.
    Такою є воля імператора.
    Свою присутність при завантаженні «сімсот шістдесят сьомого» Зоран вважав проявом поваги до цієї волі. Акт, який не потребує свідків.
    Контейнер виринув з портового шлюзу, наче тупорилий дирижабль давніх часів. Із висоти поста він не видавався габаритним, але Зоран знав, що захована у контейнері ракета важить майже сто тонн. Маніпулятори кранів зачепили «дирижабль» за магнітні скоби і витягнули його на операційний майданчик. Ззовні — звичайний вантажний контейнер. Сріблястий, з кільцевими ребрами жорсткості й дрібним розсипом датчиків. У таких зазвичай зберігають воду або молекулярний субстрат для виготовлення високоякісної синтетичної їжі. Цей корабель не відправлятимуть до глибин корабельного черева. Його закріплять поряд зі шлюзом, а над ним, у спеціальній ніші, заховається кіборґ-охоронець. Тільки сигнал із комунікатора Зорана зможе активувати вміст «сімсот шістдесят сьомого». Двадцять три хвилини знадобиться для того, щоб контейнер полишив борт лінкора. Вже у космосі розпадеться його маскувальна оболонка, і схожа на чорну гантелю ракета стрибне до цілі. А до того часу екіпаж «Айн Софа» буде впевнений, що найгрізнішою зброєю їхнього корабля є одноразові касетні гама-лазери, здатні пропалити наскрізь небесне тіло завбільшки з Місяць.
    Колись на Сельві Зоран охороняв головний шлюз єдиного на планеті порту, здатного приймати великі вантажні кораблі. У тому шлюзі завжди було мокро. Кожного дня на планеті йшли дощі, а всередині, у карантинній зоні, контейнери потрапляли під їдкий душ, що змивав з них грибки і хижу сельвійську фауну. Вода у шлюзі досягала колін охоронців, вона кишіла червами й комахами. Іноді до шлюзу проривалися змії. Дуже прудкі й великі сельвійські змії. Вони плавали швидше від будь-якої земної риби і досягали трьох метрів завдовжки. Ксенобіологи казали, що старі змії виростають до десяти метрів, але таких гігантів біля порту не бачили. Триметрових бачили, а десятиметрових — ні. Охоронці — кіборґи і люди — майже завжди встигали виявити і знищити змій на підступах до карантинної зони.
    Але одного разу триметрова змія все ж прорвалася до монтажного майданчика. Вона була двічі поранена і втратила здатність до довгих блискавичних стрибків. Але все ж це була спритна, дуже спритна тварюка. З чорним блискучим тілом і райдужним колючим гребенем, на якому сріблився отруйний слиз. Змія вистрибнула із зливного жолоба і вп'ялася в шию операторові. Вони впали на контейнер — змія і оператор. На великий контейнер, майже точну копію «сімсот шістдесят сьомого». Там, на даху контейнера, Зоран і вбив чорну змію. Там помер нещасний оператор. Його червона кров змішалася з бузковою кров'ю змії і з тією безколірною рідиною, якою обмивали контейнер. Через цей випадок Зоран втратив сержантські нашивки і престижну посаду. Потім його відіслали в сельвійські болота — супроводжувати групу ксенобіологів. На Сельву в ті часи прилітало багато ксенобіологів…
    
    Короткий звуковий сигнал повернув Зорана до реальності. Механізми шлюзу завмерли. На клешнях монтажного робота спалахнули сині вогні точкового зварювання. Контейнер зайняв своє місце біля внутрішньої перегородки, схожої на гігантське дамське віяло. Зоран ще раз оглянув черево лінкора. Потім зійшов із постового майданчика, оглянув ангар скеґерів і сів у ліфтову капсулу. Настав час повертатися до житлових відсіків. Звідси до командирської рубки було трохи менше п'яти кілометрів.
    
    36
    Карантинна станція «Ворота Білої троянди»,
    планети Аврелія (6КА81:4),
    зоряна система Мійтра.
    18 януарія 417 року Ери Відновлення
    
    Вольск бачить уві сні гніздо ґиргів. Його непроглядну темряву освітлюють лише спалахи порталів, створених норнами, і бліді пухирчасті вогні на спинах ґиргів-хижаків. У глибині гнізда чорніше за саму тьму, непроглядніше за Темні Шляхи. Там Велика Мати ґиргів поглинає їжу і виробляє своїх годувальників. Вольск не бачить, як це відбувається. Йому не дозволено побачити найжахливішого з монстрів Великого Космосу. Тільки темрява і межа темряви свідчать про Велику Матір та її страхітливе життя. Тисячі клишоногих робочих ґиргів тягнуть їжу в темряву і повертаються до порталів по чергові порції. Мати голодна. Вічний голод мучить могутнє неосяжне сліпе тіло. Плоть, з'єднану з планетою, зловісну масу, котра заповнила всі закутки підземелля. Віддалені частини велетенського тіла можуть відмирати і гнити у власних випорожненнях, замість них виростають нові. Виростають для вічного голоду і вічного розмноження. Вольск хоче ПОБАЧИТИ Велику Матір ґиргів. Якщо не всю, то принаймні частину монстра. Але оператори сну вперто відмовляють йому в цьому. Він бачить тільки темряву і потоки робочих ґиргів, які несуть їжу своїй королеві. Їжу, здобуту на сотнях спустошених планет, криваве клоччя вмираючих світів, які кричать від жаху і болю. Він чує голос:
    «Велика Матір не повинна дожити до Четвертого циклу. Її породило химерне буття ранкових рас. Буття розумних істот, народжених серед синіх зірок і нейтронних вихорів юної Галактики. Велика Матір несумісна з новим життям. Або нові раси знищать її, або вона зупинить нове життя».
    «З ким я розмовляю?»
    «З тими, котрі пішли».
    «Хто ви?»
    «Ми пішли у смутку, сподіваючись на вас».
    «Ви магонійці? Оріоніти?»
    Мовчання. Пекельні вогні гнізда ґиргів гаснуть. Тепер навколо лише темрява.
    «Сподіваючись на вас…» — Голос стишується, насувається глухе мовчання. Насувається смерть.
    
    Вольск прокидається.
    Він довго дивиться на білу стелю карантинного блоку.
    Сподіваючись на вас.
    Перед ним знову пропливають картини його видінь у Розпліднику. Обличчя давніх гуманоїдів, безмежна приреченість в очах останніх жінок загиблої раси. Якщо Велику Матір ґиргів не знищать, він побачить таку ж приреченість в очах дружини, в очах Ґвен, в очах Овіти. Сподіваючись на вас.
    Чи не зрадив він їх, коли вступив у змову з посланцем Ґ'орми? Чому ґирги спустошили планети гуманоїдів і не зачепили планети ящерів? Чи справді ґ'орміти хочуть знищити Велику Матір?
    Раса ящерів, розмірковує Вольск, схожа на місток між первісними расами на кшталт Повзучих Отців і тими, кого Голос назвав «новим життям». Ящери застали згасання первісних і тепер спостерігають, як гуманоїди намагаються знайти своє місце у Великому Космосі. Чи співчувають вони «новому життю»? Судячи з усього, ні. Швидше за все, вони його бояться. Можливо, вони розглядають ґиргів як своєрідний «фактор стримування» гуманоїдів, які надто швидко розмножуються і освоюють нові зоряні системи. В тому арпікранському підручнику, де описуються інопланетні раси, наводились дані про чисельність ящерів. На Ґ'ормі їх живе близько сорока мільйонів, а на шести колонізованих планетах — ще близько мільйона. Крапля в морі, порівняно з мільярдами людей на десятках планет. Але оріонітів і магонійців також було багато. І де вони? А ящери жили до них, жили в часи їхнього розквіту і живуть тепер, коли давні гуманоїди стали леґендою. Напевно, ґ'орміти вважають дітей Землі такою ж ефемерною расою-скороспілкою, що надулася посеред Космосу нахабним пухирем. Расою, приреченою на бурхливу експансію, вбивчі кризи і швидке згасання.
    Сподіваючись на вас.
    Вони на нас сподіваються. А ми, ще навіть не навчившись долати відстані, більші від двохсот парсеків, намагаємося протистояти чудовиську, яке поставило крапку в мільярдолітній історії Повзучих Отців. Тих, котрі подорожували всією Галактикою, наче кімнатами власного дому. Ми — самовпевнені вискочки. До речі, саме так міркують ґ'орміти. І чекають. Чекають. Сволоти хвостаті.
    Вольск встає. Ліжко зникає в стіні. Він вмикає комунікатор. На екрані виникає обличчя ксенобіолога.
    — Вітаю тебе, докторе Одоліє Ґвендолін Маккосліб, уроджена баронесо Вей, — промовляє археолог, мавпуючи поклін, бачений ним в історичному серіалі.
    — Вітаю і тебе, старший спеціалісте Олександре, уроджений Вольск, — у тон йому відповідає дружина опального адмірала.
    — Ти отримала мою аналітичну записку?
    — Так. Я здивована.
    — Чому?
    — Я не думала, що тобі в Розпліднику дали такі обширні знання про друге гніздо ґиргів. Я взагалі мало що пам'ятаю про Розплідник.
    — Я також небагато пам'ятав. А потім пам'ять повернулася.
    — Вітаю.
    — Та, що стоїть на краю, — несподівано мовить Вольск, упнувшись очима в обличчя Вей.
    Але нічого не відбувається. Ксенобіолог нерозуміюче дивиться на техноархеолога.
    «Не спрацювало, — констатує той. — Можливо, її пам'ять закодували іншою ключовою фразою?»
    
    37
    Борт крейсера А15 «Майсіра»,
    орбіта планети Аурелія (6КА81:4),
    зоряна система Мійтра.
    26 януарія 417 року Ери Відновлення
    
    — Що б там не казали, а розмір має значення, — Еарлан Третій відводить погляд від панорамного екрану, яким повільно рухається величний силует лінкора. На смугастих призмах та опуклих гондолах його двигунних блоків спалахують і гаснуть оранжеві світлові відблиски. Кораблі летять над освітленим боком Аврелії.
    — Кажуть, що він проклятий, — Марков змішує складові яскраво-червоного напою у високій склянці.
    — Хто каже?
    — Усі кажуть, сіре.
    — Містика знову стала модною?
    — Подякуйте Преподобним сестрам, сіре.
    — А що ще кажуть?
    — Кажуть, що ви даремно відмовили Маккослібові. Його присутність там була би доречною.
    — Обійдеться.
    — Вам видніше, сіре.
    — Саме так. Мені видніше, — імператор опускається у глибоке, наче протиперевантажний кокон, крісло. — А тобі варто було б попрощатися з Вей і Вольском. Вони у приватних бесідах про тебе добре відгукуються. Краще, аніж ти вартуєш.
    — Не люблю прощань, сіре. Окрім того, я не впевнений, що вони хотіли би бачити поліцейську пику в останні хвилини перед відльотом… Я ось, сіре, дивився на цю споруду, — Марков киває на екран із пропливаючим лінкором, — і мене відвідала одна цікава думка.
    — Думка?
    — Так, сіре. Я собі поміркував: колись для пересування Галактикою великі стародавні раси не потребували зорельотів. Вони використовували портали для миттєвої телепортації, «зоряні ворота» або «темні брами».
    — Це відомий факт.
    — Чому ж тоді ґ'орміти, учні Повзучих, відмовилися від зручних порталів і повернулися до незручних зорельотів?
    — А хто сказав, що Повзучі допустили ящерів до технологій «темних брам»?
    — Невже за мільйони років ґ'орміти не змогли б повторити досягнення своїх наставників? Мені, сіре, здається, що тут щось не так.
    — Є якісь припущення?
    — Я поставлю це запитання нашим штатним ґ'ормітознавцям. Нехай думають.
    — Оце правильно. На такі питання повинні відповідати спеціалісти. Ми останнім часом забагато фантазуємо. Це все від незнання, Марков. Наші відомості про Ґ'орму дуже приблизні. Настільки приблизні, що я вбачаю в цій приблизності одну з актуальних загроз нашій безпеці. Служба не дає собі з цим ради, — імператор прикрив очі. — До речі, їхні аґенти більше не контактували з Вольском?
    — Ні, сіре. Принаймні в тілесній формі. Був зафіксований тільки один контакт.
    — Чому вони обрали саме Вольска?
    — Вони мали можливість всебічно вивчити його на Фаренго. Давно помічено: ящери воліють мати справу з тими, кого вони добре вивчили.
    — Консервативна раса.
    — Обережна, сіре.
    — А Вольск отримав від ґ'ормітів їхній засіб зв'язку чи щось подібне?
    — Наскільки ми знаємо, ні. І це насторожує, сіре.
    — Отже, на лінкорі буде ще хтось із їхніх.
    — Можливо, сіре. Не виключено, що вони навчилися встановлювати зв'язок на відстані, без використання інсайдерів.
    — Це як?
    — Я не спеціаліст, сіре.
    — Годі тобі, — імператор невизначено розмахує рукою. — Не лови мене на слові. Я тебе зараз запитую не як спеціаліста, а як здогадливого сучого сина.
    — Як здогадливий сучий син, відповідаю: мікропортали, сіре. Або ж… щось таке, чого ми взагалі уявити не можемо. Щось на зразок тієї зброї, якою вбили пасажирів «Максвела».
    Імператор повертає своє крісло до екрану. Над дюзами маршових двигунів лінкора спалахує білувате ґало. «Айн Соф» готується йти на Тридцять восьмий лімес. Тінь планети накриває його, і тільки ланцюжки червоних і зелених вогнів виявляють присутність найбільшого із зоряних човнів людської раси.
    — Ні пуху… — шепоче тіронієць.
    На лінкорі його не чують. Тому ніхто із тих, хто перебуває на борту «Айн Софа», не посилає тіронійця до біса.
    
    38
    Замок клану Б'едор,
    планета Ґ'орма (9КС1167:4),
    зоряна система Мігрінт (Оала).
    П'ята лінія 78-го циклу
    Чотирнадцятого Пробудження
    (26.01.417 року ЕВ)
    
    Складна гра синього і бузкового світла створює в цій залі ілюзію безмежності. Зала, справді, простора, її стіни оздоблені дзеркальними горельєфами; зображення в'юнких рослин обплітають опори високих арок. Горельєфами ллються потоки рідини, яка світиться, мерехтливі блакитні краплі — великі, важкі — безшумно зникають у гладкій темряві, яка замінює тут підлогу. Така ж темрява ховає у своєму лоні верховини дзеркальних арок.
    Там, де синє світло збирається у широкі пульсуючі кільця, стоять ящери клану Б'едор. Їх дванадцять. Рівно стільки, скільки потрібно для церемонії Рааб. Церемонії, яку заповіли пращури ящерів — великі Дракони давнини, що прийшли до Ґ'орми із Зоряної Колиски. Дванадцять ящерів клану Б'едор утворюють коло, їхні хвости рухаються у поважному ритмі. Їхні думки зливаються до єдиного потоку загального знання. Спочатку вони подумки звертаються до Драконів давнини, які піднеслися на вищі рівні буття, до безсмертних тіней, наближених до первісних таємниць Всесвіту. Ящери сумують за відходом давніх і бажають їм справжнього спокою в недосяжних обителях, поряд зі святими тінями Повзучих Отців.
    Ящери клану Б'едор подумки просять пращурів-Драконів стати до кола Рааб і з'єднати велике давнє знання із сучасним, занепалим і нетривким. Ящери входять в транс, переривають потік буденної свідомості. Ніби крижана хвиля змиває їхні дрібні міркування, спогади, відчуття. Тиша і темрява. Темрява і ніщо. У порожнечі спалахує примарна безколірна цятка. Цятка стає яскравішою, наливається білим кольором. Тіла ящерів завмирають. Вони всі бачать одне й те ж: цятка наближається, розкривається білою полум'яною квіткою, з люттю хижака охоплює їх свідомості. Ящери клану Б'едор бачать вихори і плями. А потім вихори і плями заступає видіння безмежної пустелі з блакитним піском. Пустеля лежить під фіолетовим небом з невагомими сріблястими хмаринками. Кошлате сонце іншого світу, сонце іншого часу владарює над блакитними пісками. Серед пісків у колі Рааб завмерли дванадцять яскраво-червоних Драконів — родоначальників клану Б'едор. Вони крупніші за своїх нащадків, на їхніх спинах наливаються пурпуром горді гострошпилеві гребені. Вони спираються на короткі жезли. Ці жезли вібрують, ніби потік невидимої енергії проходить крізь їхній золотавий метал.
    «Ми радіємо тому, що істинне життя продовжується, — кажуть Дракони своїм нащадкам. — Ми знаємо, чому ви потурбували наші тіні, ставши до кола Рааб. Ви знову відірвані від радощів споглядання через те, що хтось оволодів гніздом давнього зла. Ви просили нас звернутися до тіней Драконів клану Рапван, котрі володіють великими знаннями про давнє зло, але тіні Рапван мовчать, заглиблені у свої величні знання. Ми благали святі тіні Отців надати вам знання, і тіні Отців схилили свій безмежний розум до вашого неспокою. Слухайте, діти Шляху Б'едор. Та Сила, яку ви вважали назавжди зниклою, знову повернулася до охололих зірок Ллода[80]. Повернулися ті, котрі покинули наш зоряний острів у прадавні часи, в Епоху Другого Пробудження. Повернулися творці давнього зла, Знищувачі Шляхів. І тепер зло загрожує всім расам зоряного острова — довгожителям так само, як і швидкоживучим. Це знання повинно бути відкрите для всіх кланів і для всіх рас. Нехай збереже первісна Сила батьківське тепло над вашими кладками і вашими самицями, діти Шляху Б'едор!»
    
    Квітень 2009 — грудень 2010