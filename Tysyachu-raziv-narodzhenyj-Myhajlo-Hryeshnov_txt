Старий  парк Інституту мозку та умовних рефлексів шумів глухо й непривітно. Вітер
кружляв   поміж   дерев,  припадав  до  землі,  шугав  уздовж  алеї,  примушуючи
Шлезінгера  горбити  плечі.  Листя  падало  в  темряву,  шелестіло  під  ногами,
викликало спогади про минуле...
Було   близько  першої  ночі,  але  в  інституті  все  ще  працювали.  Світилася
лабораторія  Хейфітца, відсвічували зеленим вікна в кабінеті директора Шваббе. А
нагорі,   під   дахом,  мружилися  в  пітьму  чотири  видовжених  вікна  кімнати
асистентів.
Шлезінгер  знав  напевно,  що директор пише промову, до завтрашньої вченої ради,
де  йому,  Отто  Шлезінгеру,  доведеться  грати  першу  скрипку.  Хейфітц вивчає
проблеми  підсвідомості,  а  в  асистентській  Палескі  й  Теодор  роздивляються
енцефалограми  орангутанга  Ікара.  Мабуть,  запустили  роботу  за кілька днів і
тепер наздоганяють втрачене, інакше Теодор, зять Шваббе, давно сидів би вдома.
В  інститут  можна  зайти будь-коли, вдень і вночі. Такий порядок. Шлезінгер теж
любив  працювати  ночами.  Але  зараз він до інституту не піде, поки не згаснуть
вікна  в  кабінеті  директора. Ця затримка прикра й недоречна. Та поки Шваббе не
піде додому, Шлезінгер не ступить на східці під’їзду.  Ні, він не боїться директора. Він нікого не боїться. Але зараз йому треба
побути одному.
Завернувши  в  бічну  алею,  Шлезінгер  іде  геть. Холодне листя торкається його
обличчя.  Може,  воно заспокоює його? Може, хоче зігрітися від людського подиху?
Ах, якби хоч трохи тепла цьому холодному, холодному світу!
Як  усякий  добропорядний  німець,  Шлезінгер  був  трохи  сентиментальний і, як
усякий  сучасний  добропорядний  німець,  ненавидів у собі цю сентиментальність.
Він  бачив,  так  роблять  усі.  Серед обчислювальних машин, серед жорстких, мов
приводні  паси,  перфокарт, сентиментальність і людяність були надто старомодні.
Ті,  хто  вмів  їх  придушувати  в  собі  (хоча, як думав Шлезінгер, не зовсім),
ставали схожими на Шваббе. Для них не було нерозв’язаних  питань,  вони  бачили  світ  у  двох  тонах,  як  чорно-білу фотографію.
Можливо,  так жити простіше, поступливіше? Можливо. Однак Шлезінгер до інституту
не піде, поки не згаснуть три зелених вікна.

Відкриття  Шлезінгер зробив випадково. У кожній пачці енцефалограм, що надходили
з  лабораторії,  одна  чи  дві  мали нечітку лінію. До цього в інституті звикли;
розмитий   контур  пояснювали  недосконалістю  апаратури.  Хоч  які  точні  були
прилади,   та  справу  доводилося  мати  ще  з  тоншим  інструментом  -  мозком.
Енцефалограми  з  розмитою  лінією  нещадно  бракувалися.  Нікому  й на думку не
спадало пов’язати  нечіткі лінії з біологічною основою експерименту. Наприклад, з тим, що на
потік  електронів,  що  подаються  в  мозок  по  дроту,  нашаровується природний
електричний  струм,  і  коли  частота штучного струму не співпадала з природним,
лінії  енцефалограм  виходили  розмитими.  Ніхто  не  зважав  на  магнітне поле,
створюване   природними   струмами,   хоча   дослідити   і  виміряти  його  було
нескладно...  А  втім,  відкриття  тоді  стає відкриттям, коли у звичному раптом
знаходиш  щось  незвичайне.  Переконавшись,  що  розмиті  лінії  -  це  наслідок
нашарування  природного  струму  на  штучний,  дослідивши  і  обчисливши  контур
магнітного  поля,  Шлезінгер  замислився:  що може означати цей природний струм?
Після  численних дослідів, розрахунків і безсонних ночей він дійшов висновку, що
струми  викривлюють  енцефалограми  тоді,  коли піддослідний щось згадує,- тобто
вони характеризували процес згадування.
Це  було щось більше за простий теоретичний висновок. Шлезінгер побачив проблему
в  іншому аспекті. А що станеться, казав він собі, коли дослідити зворотний хід:
через  магнітне  поле  збудити природні струми мозку, посилити їх?.. Поліпшиться
процес згадування, пам’ять?  Мозок,  розмірковував  Шлезінгер,  таїть  безліч  інформації.  Усе,  що ми
бачили, пережили, відкладається в клітинах пам’яті,  в численних комірках, де зберігається доти, поки нам не заманеться згадати
про  нього.  А  якщо  немає потреби згадувати? Інформація все одно залишається в
дрімотних  клітинах.  Але  тут  постає  питання:  чи  не  заперечуємо  ми процес
забуття?  Аж  ніяк  не  заперечуємо.  Цілковите  забуття  неможливе. Це так само
суперечило  б  природі,  як  матерія  без  руху  чи порушення закону про перехід
одного  виду енергії в інший. Те, що ми вважаємо забутим, дрімає в мозку і часом
потрібні  чималі  зусилля,  щоб  розбудити  його. Добре це чи погано - інша річ.
Природа  вирішила,  що  кожну  пережиту дрібничку не варто тримати на передньому
плані.  Щоб  згадати,  треба  напружити  па-м  ять, створити в мозку електричний
імпульс, котрий пробудив би комірки пам’яті.  А  сам  процес згадування? Спершу обличчя чи предмет, що ми його згадуємо,
спливає в пам’яті  яскраво,  але  не  затримується,  тої  ж  миті  зникає.  Треба кілька разів
повторити імпульс, аби втримати викликаний образ.
За  цю  думку  і  вхопився  дослідник.  Спочатку Шлезінгер не відкрив тут нічого
нового.  При  дії  електричним  струмом на скроневі долі мозку вдавалося досягти
дивних  результатів:  люди  згадували почуті в дитинстві мелодії, вірші, забуті,
здавалося,  до останнього слова. Але струм у цих дослідах подавали у мозок через
електроди. Незвичне в Шлезінгера було те, що він намагався розв’язати  завдання  з  іншого  кінця:  посилювати  контур  магнітного поля і з його
допомогою, без електродів, підсилювати електричні імпульси мозку.
Складність  полягала в іншому. В мозку працюють одночасно сотні нервових вузлів:
перші  відають  зором,  другі  слухом,  треті  диханням. Кожний центр подає свої
імпульси,  має  своє  магнітне  поле.  Якщо  підслухати  роботу  мозку,  то вона
нагадуватиме  завод:  з  його гуркотінням, гудками, сиренами, де майже неможливо
почути  роботу  окремого  цеху  чи  верстата...  Але  тут  дослідникові  помогла
природа:  усі  нервові  центри  мають  свою  частоту електричних імпульсів, своє
магнітне поле, тому й уживаються в одній черепній коробці.
Щастя  сприяло  Шлезінгерові.  Досить  швидко  він  знайшов  потрібний магнітний
контур і, отже, дістав змогу впливати на процес згадування.

Вікна  інституту  все  так  само  дивилися в ніч: три зелені квадрати з кабінету
директора,  чотири  світлих  -  з лабораторії Хейфітца і примружені довгасті - з
кімнати   асистентів   під  дахом  будівлі.  Шлезінгер  знайшов  лаву  і  сидів,
відкинувшись на її спинку.
Отже,  винахід зроблено. “Корону” збудовано. Дію приладу Шлезінгер випробував на
собі.  Справді,  незбагненні путі під зірками. Шлезінгер думав, що йому вдасться
посилити процес згадування, в кращому разі - зробити пам’ять сталою. Але те, що сталося, коли він надів “Корону”, приголомшило його.
Він  згадав  себе  малюком.  Згадав,  що  все  це дуже не точно. Навіть слово не
відтворює  того,  що  відчув Шлезінгер. Він став малим. Вони з батьком пливли на
човні.  Порипували  весла  в  кочетах.  Та  Шлезінгер  їх не бачив, він лежав на
сидінні  ближче  до  корми  і,  опустивши руку за борт, цідив крізь пальці воду.
Вона  була  холодна, прозора і пахла рибою. Ні, рибою пахло із човна. І ще пахло
гіркою,  щойно  зрізаною  вербою. І в роті була гіркота, як ото коли затискаєш у
зубах  вербову  гілку.  Збоку від човна бігли маленькі водоверті. Добре плескати
на них краплинами з долоні. Але для цього треба нахилитися до води.
- Не пустуй, Отто!
Шлезінгер  здригнувся,  почувши  батьків голос,- він і тоді здригнувся, у човні.
Але похлюпати краплинами було так спокусливо, що Шлезінгер нахилився до води.
- Впадеш!
Спогади... Спогади... Ринули хвилею, полонили мозок.
“Зараз  батько  схопить за ногу...” - подумав Шлезінгер, бо човен хитнувся і він
відчув,  що  падає  вниз, головою у воду. Тієї ж миті міцні цупкі пальці схопили
його  ногу вище кісточки. Це було так реально, що Шлезінгер не витримав,- скинув
“Корону” з голови...
Якийсь  час  сидів, намагаючись опанувати себе. Розбурханий мозок утихомирювався
поволі.  Перед  очима бігла вода, весло, прибите течією до борту. Лунав сердитий
батьків  голос: “Я тобі казав!..” Лише по тому Шлезінгер побачив письмовий стіл,
поруччя  крісла, на якому сидів. І ще минув час, поки він наважився знову надіти
“Корону”. Тепер він побачив очі Елізи.
- Ти кохаєш мене, Отто?-питала вона.
Шлезінгер  чекав її, і зараз, коли вона була поруч, він нічого не бачив, крім її
очей.
- Отто! - шепотіла вона.
Її  батьки  були  проти  їхнього  шлюбу.  Півроку Еліза і Шлезінгер зустрічалися
потай.  І  ось  вона  пішла  з  дому,  порвала з родиною. Він тоді був студентом
Берлінського  університету,  жив у дешевих мебльованих кімнатах. Тепер вони були
вдвох.
- Ти кохаєш мене, Отто?
Кілька  разів, не скидаючи “Корони”, Шлезінгер повертався до початку зустрічі, і
Еліза так само питала:
- Ти кохаєш мене?..
Було  щось  дивне,  неприродне  у  повторенні  почуття,  що  його  пережив понад
тридцять  років тому. Шлезінгер відчував подих Елізи, бачив її губи. Усе це було
так  близько  і з таким болем, - певно, “Корона” підсилювала почуття,- що воно і
відштовхувало  і притягувало до себе воднораз. Шлезінгер уже не хотів повторення
зустрічі,  не  хотів  бачити її очей, а вони кружляли в розбурханих мізках, наче
музична  фраза  на пластинці, коли зіскочить борозенка запису і некерована голка
біжить по безконечному колу:
- Ти кохаєш ?..
Може,  це  жорстоко  пропонувати  “Корону”  Елізі. Проте Шлезінгер мав на комусь
перевірити прилад.
“Корона”  -  досить  точне  слово для витвору Шлезінгера. Голову охоплює гнучкий
металевий  обруч,  кінці  його  сходяться  на  скронях. Звідси до потилиці йдуть
тонкі  дужки,  що  замикають  собою  футляр для електричної батарейки. На кінцях
обруча  плоскі  коробки  магнітів;  наверху  локатор,  він  настроює  прилад  на
магнітний  контур; разом із локатором - підсилювач. Зовні “Корона” нагадує легку
блискучу річ.
-  Щось  пригадай,-  сказав  Елізі  байдуже, приховуючи хвилювання: він не хотів
тривожити жінку, заздалегідь розкривати таємницю “Корони”.
Фрау Еліза була худорлява, передчасно змарніла жінка. Їй виповнилося п’ятдесят,  але  виглядала  вона старше своїх років. Видавши заміж Матільду, єдину
дочку,  в  котрій  не  чула  душі все життя, фрау Еліза нічого вже не чекала для
себе,  так  само  перестала  чекати вже чогось від чоловіка. Отто був невдахою,-
яка  сліпа  юність, а попереджали її батьки! Крім інституту, роботи, Отто більше
нічим  не цікавився. А десь був Рим і віденська опера, і життя, про яке мріялось
і котре спливло безслідно рік за роком.
- Що ж мені згадати, Отто?
- Що хочеш, - відповів Шлезінгер.
Може,  він  сподівався,  що на чужій хвилі прилад не спрацює. Він уважно дивився
на Елізу.
Її  худорляве  обличчя  зблідло,  змарніло  ще більше. Воно було всіяне дрібними
зморшками.  Шлезінгер  спостерігав за жінкою, і йому ставало боляче: як багато,-
якщо  не все,- забрали з собою тридцять років! Він пригадав Елізу, якою бачив її
учора,  коли  випробовував  на  собі  “Корону”.  Боже мій, невже де вона, Еліза,
питала  його:  “Ти  кохаєш?..”  Він  усе  ще дивився на жінку. Раптом обличчя її
почало  яснішати,  щось  забуте пробилося крізь зморшки, торкнулося губ, повік і
зникло.  І  тільки  очі:  Шлезінгер  чита у них те саме, що вчора йому не давало
спокою.
- Отто...- шептала Еліза.
Великі,  світлі  сльози  котилися  по  її щоках. Нестерпно було дивитися на них.
Еліза страждала. Шлезінгер зірвав “Корону” з її голови.
Батарейка  випала  з гнізда і, поки Шлезінгер шукав її, а потім згорбившись ішов
до дверей, Еліза захлиналася сльозами:
- Отто... Це було найкраще в нашому житті!

В  кабінеті  Шлезінгер  поклав  “Корону” на стіл. Він боявся її. Прилад навіював
йому  минуле.  А  навіщо  воно  Шлезінгерові?  Еліза могла пригадати інше. Через
місяць  після  того,  як  вони  побралися,  нацисти  захопили владу в Німеччині.
Молодята  втекли до Швейцарії. Нишком, у товарному вагоні. Адже Еліза - єврейка.
В  Лозанні, щоб прожити, Шлезінгер працював сміттярем на майдані Кальвіна. Еліза
заробляла  шитвом.  Її  музикальні  пальці  були  поколоті голками. Відтоді вона
ніколи  не  грала  на віолончелі... Чотирнадцять років у вигнанні! Чи треба було
винаходити  “Корону”,  щоб пережити це знову? Шлезінгерові стає боляче від самої
згадки  про  фартух  сміттяра.  Добре, що йому тоді поміг доктор Верндт. Хто там
грюкає?..
- Тату! - прочинила двері Матільда.
-  Заходь!  -  обернувся  Шлезінгер. Він зрадів доньці, можна було на якийсь час
забути свої важкі думки.
- Ти чимось образив маму? - пригорнулася дочка.
-  Ні,  ні... - Шлезінгеру приємно відчувати доччині теплі руки. - Я не хотів їй
нічого прикрого.
- Це твоя “Корона”? - Матільда взяла зі столу прилад. - Як з нею поводитись?
Шлезінгер хотів був одібрати в неї прилад.
- Постривай, тату, - відійшла вона від столу. - Надіти можна?
Якусь  мить  Шлезінгер  вагався. Може, молодість оцінить все інакше? “Корона” не
навіє  їй  тяжких  спогадів. Людина і винахідник боролися в Шлезінгерові: людина
була у відчаї, винахідник сподівався. Чи не розв’яже  молодість  усіх  сумнівів?  Напевно,  він  би  одмовив  Матільду,  якби  не
телефонний дзвінок.
- Я не заважатиму тобі, тату, - Матільда вийшла з кімнати.
Телефонував Теодор. Шваббе просить дані про дослід з Ікаром за минулий місяць.
-  Вони у мене в сейфі, - відповів Шлезінгер. - Секретна документація - в сейфі.
- Пообіцяв за годину приїхати.
Експеримент  з  Ікаром  провадиться під шифром Ік 17-67. Вивчається дія на мозок
хімічних  компонентів  -  через  повітря  і  воду.  Шлезінгеру не подобаються ці
досліди.  Від  них  тхне Майданеком... Поки що на мавпі. Але навіть зараз “поки”
несе  на  собі  певний  наголос.  Усе  менше  стає в інституті чистої науки, все
більше прикладних утилітарних завдань під шифрами...
Шлезінгер  забув  про  свої  роздуми, зачувши притоптування, плескання в кімнаті
доньки. “Щось із Матільдою?..” - подумав він, згадавши “Корону”.
Шлезінгер  вибіг  з  кабінету. Постукав у двері Матільди. Донька не відповідала,
плескання не припинялося. Шлезінгер прочинив двері.
Посеред  кімнати,  між  канапою  і  туалетним  столиком, тупцювала Матільда. Очі
заплющені,  вона  скидалася  на заводну іграшку: руки, напівзігнуті в ліктях, як
важелі  рухалися  назад, уперед; спина вигиналася; дівчина присідала, плескала в
долоні.  Іноді  вона кружляла на місці, знизувала плечима і знову рухала ліктями
назад і вперед.
- Матільдо!.. - покликав Шлезінгер і завмер на порозі.
Дівчина  не  відповіла.  Зараз вона снувала ногами в туфлях, витягши руки вздовж
тулуба,  -  все це мовчки, нічого не бачачи перед собою. Зачіска розкуйовдилася,
на голові виблискувала “Корона”.
- Матільдо! - підбіг до неї Шлезінгер.
Донька  була  повністю  знеможена. Вона задихалася, на скронях рясніли краплинки
поту. Шлезінгер посадив її на канапу, зняв з голови “Корону”.
-  Що  з  тобою?  -  питав  він  Матільду. Йому кортіло кинути на підлогу клятий
прилад, розтоптати його.
- Зупинись! - трусив він доньку за плече.
-  О!  -  зітхнула  вона,  отямившись. - Тату, ти? - Відчужено розсміялася: - Ми
танцювали з Тедді.
Шлезінгер   дивився  на  неї:  Матільда  була  недурна  дівчина.  Вона  науковий
працівник, має дві друкованих праці.
- Як ми танцювали, - тягла вона. - Ти подаруєш мені “Корону”, тату?

Шлезінгер  не міг вирішити питань, які непокоїли його. Що таке “Корона”, що вона
дасть  нашому  стрімкому  світові?  Чи  слід розповідати про відкриття директору
Шваббе?  Ні Еліза, ні Магільда, ні Тедді, ні колега Хейфітц не зможуть допомогти
йому в цьому. Тедді тільки й мріє, аби йому піднятися на сходинку. Заради кар’єри він рідного батька не пожаліє. А Хейфітц дивиться на кожного зверху вниз.
Є  лише  одна  людина,  котрій  Шлезінгер може довірити свої сумніви - це доктор
Верндт.
Колишній   проректор   Берлінського   університету   чотирнадцять  років,  як  і
Шлезінгер,  провів  у  вигнанні,  Верндт  у  Федеративній  республіці був не при
справах.  Ні  в  Берлінському,  ані  в  Мюнхенському  університетах для нього не
знайшлося  кафедри.  Чому  -  Верндт зрозумів це досить скоро, перестав оббивати
пороги.  Зрештою, голова в нього на плечах є, письмовий стіл і папір знайдуться.
Верндт  зайнявся  дослідницькою роботою, друкується в прогресивних газетах. Йому
уже  шістдесят  вісім,  але  очі  не  втратили свого блиску, а стиль - гостроти.
Чимало  людей  в  республіці лякливо гортають газети, чи, бува, немає там статті
доктора Верндта...
-   Слухаю,   -   коротко   сказав  він,  коли  Шлезінгер  у  розмові  торкнувся
найголовнішого.
-  Не  знаю,  що  робити  з  “Короною”, боюся її, - розповідав Шлезінгер. - Троє
людей  спробували  її  дію  на  собі,  і вона, мов дух-спокусник, вабила усіх до
безрозсудства  молодості.  Я  згадував  минуле  до  перших  проявів думки, бачив
предмети   перекинутими,   наче  у  фотографічній  лінзі,  -  такими  їх  бачать
новонароджені.  Ні  з  яким  телевізором  цього  не зрівняєш. “Корона” відтворює
минуле  у  відчуттях.  Можна стати юним, закоханим... А чи варто, Верндт? Тисячі
людей,  яким  не  поталанило в житті, поспішатимуть до минулого. Чи треба давати
нещасним  заспокійливі марення? Чи, може, зробити “Корону” долею обраних? Навряд
чи  вдасться.  Ділки  розмножать  винахід,  розміняють  на марки, як радіоли або
транзисторні приймачі.
- Чого ж ви хочете? - спитав Верндт.
Шлезінгер не знав.
- У вас може бути слава, гроші, - сказав Верндт.
- Слава мені не потрібна...
-  Бачу,  що  не  потрібна, - підтвердив Верндт. - Вас цікавить моральний аспект
винаходу.  На  вашу  честь  можу сказати, мало хто порушив би питання так, як це
робите  ви.  Я  скажу  чому.  Ви  - пересічна натура, Шлезінгер. Даруйте, що так
кажу.  Я  знаю  вас  давно,  і  це  дає мені право на чесну розмову між нами. За
вихованням   і  способом  мислення  ви  німець,  з  усіма  плюсами  і  мінусами,
властивими  німецькій  нації.  І  ви напрочуд правильно схопили суть питання: що
ваше  відкриття  дасть звичайній людині? Це, - прийміть мою похвалу, - підносить
вас над іншим. Дайте-но мені “Корону”.
Кілька  хвилин  Верндт  сидів  із  заплющеними  очима, зосередившись. Потім узяв
ручку,  папір  і  почав  писати.  Писав  швидко,  аркуш  за  аркушем. Потім зняв
“Корону” й довго дивився на Шлезінгера.
-  Нічого  я  вам  зараз  не пораджу, Отто, - сказав він. - Зайдіть до мене днів
через два. “Корону” візьміть. Я не хочу такої насолоди...

Експеримент  з  Ікаром,  на  думку  Шлезінгера, переходив припустимі межі. Мозок
тварини  давав  шалені  криві. Безпосередньо з мавпою Шлезінгер не працював, він
лише  узагальнював  енцефалограми.  Через  Тедді  йому  було відомо, що на Ікарі
вивчалися  екстракти  з  беладонни  та  іржавих  ріжків.  Під їхнім впливом Ікар
зазнавав шаленства чи безсилля, втрачав пам’ять  і  орієнтування  в  просторі. Усе це відбивалося в імпульсах мозку. Таблиці
кривих  помічалися  цифрами,  а Шлезінгер давав заключення: “14. Збудження мозку
досягло   межі,   котру   можна  контролювати”,  “17.  Занепад  роботи  мозкових
клітин”...  Звіт,  якого  вимагав  Шваббе  за  місяць, складався лише з активних
кривих.   Переглядаючи  таблиці  в  присутності  Шлезінгера,  Шваббе  задоволено
мимрив:
- М-м... Непогано. їй-бо, непогано!
Шлезінгер  дивився  на його квадратний череп, ледь прикритий жорстким армійським
їжаком; Шваббе зберіг військову виправку, а з підлеглими - солдатську прямоту.
-  Непогано, Шлезінгер, - він роздивлявся графіки далі. - Можна перенести дослід
на вищу... е-е... нервову організацію. Що ви на це скажете?
Шлезінгер  нічого  не міг сказати. Шваббе одразу ж забув про нього. Перегорнувши
ще кілька графіків, Шваббе вдоволено провів по аркушах долонею:
- Зер гут, хай йому дідько, зер гут!
Побачивши, що Шлезінгер сидить мовчки, він підвівся з-за столу:
- Можете йти, Шлезінгер. Інструкції одержите пізніше!
Шлезінгер  мав  доповісти  Шваббе  про  свій  винахід,  але не наважувався цього
зробити.  Не  тому,  що  Шваббе  антипатичний  йому  і має Шлезінгера за ніщо як
працівника.   Причина   тут   глибша:   колишній   есесівець  Шваббе  ненависний
Шлезінгеру,  тут  і втрата близьких, і роки вигнання, і безконечне приниження...
Передати  в  руки Шваббе “Корону”, що з цього вийде? На якийсь час винахід можна
приховати.  В  інституті про нього не знають. Коли Верндт скаже свою думку, тоді
й  можна  вирішити,  що робити. Ще з більшим нетерпінням Шлезінгер чекав другого
побачення з Верндтом.
І  от  він  сидить у кабінеті. Верндт і тепер не поспішає з розмовою. Переглядає
списані  дрібним  почерком аркуші, відшукує в журналі потрібний абзац. Шлезінгер
тим  часом  згадує,  як  в  університеті  складав  Верндтові  іспит з філософії,
одержав  вищий бал і як, поставивши оцінку в матрикул, Верндт спитав Шлезінгера:
“Цікавитесь?..”  Потім  у  Лозанні  зустрів його з візком асенізатора, покликав:
“Це  ви, Шлезінгер? Чому ви тут?” Вони довго мовчки блукали міськими вуличками і
завулками,  аж  поки  не  опинилися в лабораторії фізіолога Шміда. Верндт відвів
ученого  вбік  і  сказав, киваючи на Шлезінгера: “Це такий же вигнанець, як і я.
Йому  треба  допомогти”.  З  лабораторії  Шміда й розпочався шлях, котрий привів
Шлезінгера до відкриття.
-  Чекаєте, що я скажу? - спитав нарешті Верндт, відклавши папери і журнали. - Я
можу сказати тільки одне, Шлезінгер: ваше відкриття геніальне.
Шлезінгер здригнувся, чи не почулося йому?
-  Водночас,  -  вів  далі Верндт, - ваше відкриття небезпечне, як ядерна зброя.
Точніше:  воно  потрапить  до  рук,  що  зроблять  його  таким.  Будемо одверті,
Шлезінгер.  Ми  обидва  живемо  в  країні, - уточнив Верндт, - де почувають свою
силу  мілітаристи  й  бюргери.  Мілітарист  небезпечний  тим, що відкрито прагне
війни.  І  всі  це  знають.  Але бюргер не менш страшний, бо він здійснює задуми
мілітариста  на ділі. Що таке наш бюргер, Шлезінгер, які його відмітні риси? Він
здатний  проливати сльози над здохлим котом. І він же здатний збудувати Освенцім
і  здирати шкіру з живих людей... Є в бюргера ще одна властивість: він легко дає
себе  одурити.  За  допомогою  вашої  штуки,  -  Верндт  кивнув  на  “Корону”, -
одурювання  піднімуть  на  вищий  рівень.  Вона,  - Верндт торкнувся “Корони”, -
навіє  бюргерові золотий сон. Минатимуть грози і катастрофи, бюргера поведуть на
бійню,  а  він  милуватиметься  першим  коханням  і  юною  Гретхен.  Вам відомий
експеримент  Олдза  над  пацюками:  у  мозок  тварини,  в  центр  “задоволення”,
вживлено  електроди.  Пацюк  натискає  на  важельок,  дістає  імпульс.  Це  йому
подобається,  - Верндт показав очима на журнал, де було відкреслено абзац. - Він
починає тарабанити по важельку до п’яти  тисяч подразнень на годину, поки не звалиться без сил... Так і наш бюргер -
забуде  все  на світі, крім золотих снів. А ті, кому це вигідно, здійснюватимуть
свої  плани.  От  яку  штуку  ви придумали, Шлезінгер. Небезпечна іграшка, надто
небезпечна.
-  З  іншого боку, - провадив далі Верндт, - чому я назвав відкриття геніальним?
Коли  ви  мені  дали  “Корону”,  я  згадав  конспекти  своїх перших статей. Ви ж
знаєте,  нотатки  моїх перших років, мої книги і дім спалили наці... Я поновив у
пам’яті ці статті.
Верндт потягся до списаних дрібним почерком аркушів.
-  Це  дивина,  Шлезінгер:  все  забуте  поновлено  слово в слово! Але це крапля
порівняно з тим, що ви пропонуєте бюргеру. Пам’ятаєте,  я повернув вам “Корону”? Я боюся її, Шлезінгер. Бо в мені, і у вас, і в
кожному  з  німців  сидить  цей  бюргер!  Звільніть  мене, Шлезінгер, від вашого
винаходу.  Звільніть!  А  якщо  хочете  перевірити  дію  моїх  слів  - дослідіть
“Корону” на комусь іншому. Хоча б на вашому директорові Шваббе.

В  парку  так  само  гуде  вітер.  Але  вікна в асистентській погасли. Шлезінгер
дивиться на годинника: дві хвилини на другу...
Гаснуть  вікна  в  лабораторії  Хейфітца.  Зараз  і Шваббе вимкне світло. Поїхав
Хейфітц.  Погомонівши  на  сходах,  розходяться  врізнобіч  асистенти.  А зелені
вікна,  як  і  раніше,  стережуть  темряву.  Шваббе  готує  спектакль  за участю
Шлезінгера.
Ну  що  ж,  Шлезінгер не відмовиться зіграти роль. А поки ще є час пригадати, як
розгорнулися події після розмови з Верндтом.
Шлезінгеру  не  привелося доповідати директорові про свій винахід. Шваббе зайшов
до нього сам.
-  Чому,  -  питає він, - я маю дізнаватися про винаходи співробітників з третіх
вуст?..
Шлезінгер   дивиться   на   директора.  Звідки  Шваббе  довідався  про  винахід?
“Матільда...  - згадав він. - Це вона розповіла Тедді”. Шлезінгеру неприємно, що
дочка  виказала  його  таємницю.  Але  тут  він  подумав, що чим більше живеш на
світі,  тим  більше  втрачаєш  близьких:  навіть  рідна дочка йде до чужого... А
Тедді? Той піде далеко!
-  Що ж, ворушіться, показуйте, - не то жартує, не то наказує Шваббе. - Що у вас
там?
Шлезінгер  помітив  цю  напівтональність:  шеф  завжди звертався до нього лише в
наказових  інтонаціях.  Помітив  Шлезінгер  інтерес  до  себе і в свинцевих очах
директора.  Шваббе  дивився  на  нього  надто пильно, тепер від нього не сховаєш
жодної дрібниці.
Шлезінгер дістав із сейфа “Корону”.
- Це?.. - спитав Шваббе, беручи до рук “Корону”. - Надіти на голову?
- Щось пригадати, - сказав Шлезінгер.
Шваббе  умостився  в  крісло,  насунув  на солдатського їжака “Корону”. Для його
квадратного   черепа   прилад   виявився   затісним.   Шваббе  посовав  обручем,
утихомирився...
Верндт  пропонував  дослідити  “Корону”  на  Шваббе.  Чи  це був жарт, чи, може,
Верндт  мав  намір  наштовхнути  Шлезінгера на єдиний висновок, який мав зробити
винахідник,  але  Верндт  не  відповів  на  основне:  що робити з “Короною”? Сам
Шлезінгер досі цього не вирішив, подумував, чи не приховати поки що “Корону”.
Але  Шваббе  сидить перед ним, таємницю розкрито, і тепер багато що залежить від
того,  як Шваббе сприйме винахід. Шлезінгер розуміє, що це вирішальна хвилина, в
душі  зароджується  страх:  він ніколи не був сміливим, він не борець. Життя він
прожив  у  залежності  й  підлеглості,-  звичайний  бюргер,  сказав би про нього
Верндт.  Шлезінгер і зараз відчуває приниженість перед Шваббе. Де вже йому взяти
сміливості...
Шваббе  знімає “Корону”. Мине хвилина, перш ніж він отямиться. Шлезінгер жде, що
скаже директор, але йому навіть не примарилося б те, що сказав директор:
-  Як  він  їх,  росіян,  з  автомата, - тах-тах... - заговорив Шваббе. - Браво,
оберштурмфюрер  Штарке!  Я  завжди  захоплювався  його рішучістю! - Шваббе знову
надіває на голову “Корону”. - Нумо, я ще раз гляну на його обличчя...
За хвилину він скидає “Корону”:
- Ух, як він їх з автомата!..

У  Шлезінгера  повзуть по спині мурашки. Від холоду чи від слів есесівця Шваббе?
Так, так, від холоду - вітер...
Нарешті  погасли  вікна в кабінеті директора. Шлезінгер чекає, поки Шваббе зійде
вниз.
Ось  він  виходить,  натягує  рукавички:  його  квадратну  постать добре видно в
освітлених  дверях.  Неквапом  спускається  по сходах, сідає в машину. Блимнувши
фарами, машина рушила. Шлезінгер підводиться з лави.
Відчиняє йому швейцар Курт Вейнер.
-  Це ви, пане Шлезінгер? - Широке обличчя Курта від усмішки здається круглим...
- Пізно ви сьогодні. І яка ніч - холодно, вітер...
Швейцар  прихильно  ставиться  до  Шлезінгера.  Може, через те, що Шлезінгер, на
відміну  від  інших  співробітників,  завжди  привітний  і щирий з старим. Він і
зараз відповідає Вейнеру:
- Собача ніч, Курт. Не заздрю тому, хто нині в дорозі...
- Ви змерзли, пане Шлезінгер. Я приготую каву.
- Дякую.
- У нас сьогодні нещастя, пане Шлезінгер. Помер Ікар.
- Ікар?..
- О десятій годині. Якої тут пан Шваббе давав прочуханки лаборантам!
Старий підіймається разом з Шлезінгером по сходах.
-  Лаборанти  пішли. Палескі навіть сказав: “Піду до біса з інституту!” Пробачте
лайливе слово. Але він так сказав.
Біля кабінету Курт повертається назад:
- Кава зараз буде, пане Шлезінгер.
Загибель  орангутанга  не  така  вже й несподіванка. Шлезінгер глянув на останні
енцефалограми,  що  лежали  на  столі.  Шалені  криві  свідчили  про  деградацію
мозкових  клітин.  Лаборанти  тут  не  винні. Шваббе це добре знає. Причина його
невдоволення  зовсім  інша:  Ікара  треба  кимось замінити, а кандидата “з вищою
нервовою організацією” поки що нема.
Шлезінгер  відчиняє  сейфа,  дістає  “Корону”,  розрахунки  і  креслення.  Треба
готуватися до виступу.
-  Загалом,  непогано!  -  оцінив  Шваббе своїм улюбленим слівцем “Корону” після
того, як побачився з оберштурмфюрером Штарке.- Вітаю вас, Шлезінгер!
Шлезінгер  найбільше  боявся, що Шваббе потисне йому руку. Проте Шваббе не подав
руки.  Для  нього  Шлезінгер  - усього-на-всього молодший науковий співробітник,
нікчема, якому неждано звалилося в руки чудо.
-  Вітаю, - казав він. - І отак можна згадати все, Шлезінгер, - юність, гулянки,
жінок?..
Шлезінгер  не відповідає. Він був паралізований стражданням. Ось вона, відповідь
Хельмута Верндта. Якщо відкриття потрапить до таких чудовиськ...
А Шваббе не чекав від нього відповіді. Він знову нап’яв “Корону” і, ніби на зло Шлезінгеру, мимрив, реготав, віддаючись спогадам.
Коли Шваббе опам’ятався, долю “Корони” було вирішено. І ним, і Шлезінгером.
-  Сьогодні  четвер,  -  сказав Шваббе. - В суботу наукове засідання. Підготуйте
доповідь.  Будуть  гості.  Будуть  шефи.  Я презентую вас. Ви зробите доповідь і
демонстрацію. Щоб усе - як на плац-параді.
Шваббе  не  забажав  пояснень і креслень. Він, директор Шваббе, теж залежний від
сильних  світу  сього.  Але  не такий він простак, колишній майор СС. Він не від
того,  щоб  заробити  на  відкритті  Шлезінгера  політичний  капітал,  - піднесе
“Корону” як сюрприз для тих, хто стоїть вище...
У двері постукали:
- Можна зайти, пане Шлезінгер?
- Заходьте.
-  Ось  кава.  -  Курт  ставить на стіл блискучий кавник, склянку. - Приємно вам
працювати, пане Шлезінгер.
Біля дверей Шлезінгер зупиняє швейцара:
- Курте, розпаліть камін!
Старого це прохання дивує: він не пам’ятає,  коли  в  інституті  востаннє топили камін. Що скаже директор?.. Але ж пан
Шлезінгер   чекає,   пан   Шлезінгер   просить.  Хіба  не  цей  сутулий,  завжди
заклопотаний   чоловік   знаходив   час  привітатися  з  ним,  Куртом  Вейнером,
поцікавитися  родиною,  онуками?..  Кінець  кінцем  розпалити  камін - дрібниця.
Старий згоджується.
- Для вас, пане Шлезінгер. Ніч така холодна...
- І покладіть побільше дров, - просить Шлезінгер, - побільше дров, Курт!

Конференц-зал  інституту  гуде  благопристойно,  вишукано, як і личить поважному
інтелектуальному збіговиську.
Дами,  з  віялами і декольте, респектабельні чоловіки з орденськими колодками на
грудях, дехто при орденах; там і тут блищить золото генеральських погонів.
Збори  ще  не  розпочалися.  Однак  рада  інституту в президії. Тут і Шлезінгер.
Сидить  у  задньому ряду. Шваббе запрошує його в перший ряд. Шлезінгер у чорному
костюмі, руки йому холодні.
Зал  чемно  жде. Виблискує вставними зубами. Виблискує коштовними камінцями. Але
до  чого  тут  погони?  Шефи з дружинами - це зрозуміло. Але чому то там, то тут
серед  темних  костюмів  промайне  мишачі  хакі?.. Зал сповнений шепоту, цікавих
поглядів.  Хто  цей  Шлезінгер?  У  задньому ряду? Ординарний мужчина... Кажуть,
науковий співробітник. Навіть не доктор... А йому вже за п’ятдесят!.. Шлезінгер відчуває, що про нього подейкують саме так.
Нарешті Шваббе сходить на кафедру.
- Панове, - починає він. - Сьогодні наш інститут демонструє чудове відкриття!
Шваббе  позує,  він  милий,  ніби  янгол,  колишній майор СС. Він зумів піднести
шефам сюрприз.
-   Колега   Шлезінгер,  -  проводить  далі  він,  -  слава  і  гордість  нашого
інституту...
Як усе це дешево - діаманти, кар’єра,  -  коли переживаєш критичну мить у своєму житті. Хочеться побути наодинці,
згадати, як прожив свої п’ятдесят  три  роки,  коли  був  добрий,  коли  підлий,  сказати  самому собі, не
кривлячи душею, хто ти.
Та навіть у цю єдину мить такі, як Шваббе, не дадуть побути тим, хто ти є.
- Відкриття Шлезінгера... - гримить з кафедри Шваббе.
А  часу лишається - лічені хвилини. Матільда розповіла Тедді про “Корону”. Тедді
розповів  Палескі.  Палескі  -  Хейфітцу.  Хейфітц  -  директорові.  “Що, у тебе
неприємності,   татуню?..”  Матільда  прийшла  попросити  “Корону”.  їй  приємно
згадувати, як вони танцювали з Тедді.
Та навіщо думати про дрібниці?..
-  Кого  не  звабить  думка  побачити себе молодим і вродливим?.. - питає у залу
Шваббе.
Він  певен,  що  така  перспектива захопить кожного. Зал чемно аплодує. Генерали
щось записують у блокноти.
-  Вічне  кохання,  -  веде  своє  Шваббе, - золоті сни людства - ось що дає нам
винахід колеги Шлезінгера.
А перед винахідником - полум’я.  Гарних  дров  приніс  для  каміна  Вейнер!  Навіть металевий обруч згорів на
вугіллі.
- Слава винахідникові! - проголошує Шваббе.
Серед  гучних  оплесків  ніхто  не  розчув  пострілу.  Чоловік  у  задньому ряду
схиляється  головою  вперед  і  сповзає  з  стільця.  Йому не потрібна слава, не
потрібні  оплески,  він  вважає  за  краще  забрати  з собою таємницю “Корони” -
золоті сни людства.


©  ГРІШНОВ  М. М. Останній неандерталець: Фантастичні оповідання. - К.: Веселка,
1972. - 164 с. - (Пригоди. Фантастика).
© ТИХОНОВ Борис, переклад з російської, 1972.
