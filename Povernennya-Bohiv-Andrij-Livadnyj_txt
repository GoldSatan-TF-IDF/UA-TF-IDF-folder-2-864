     РАПОРТ:
Адміралові Сьомого космічного флоту Земного Альянсу від виконуючого обов'язки командира Другої ударної ескадри капітана ГОРНЄВА. 
Передано по каналу ГЧ.
Доводжу до вашого відома, що в рамках загальної перевірки планетарних систем кульового зоряного скупчення Гамма-47, було виявлено розвинене індустріальне поселення на планеті Y-12-S.
У результаті радіоконтакту встановлено, що дана колонія, яка виникла в 2217 році після посадки на планету колоніального транспорту «Кривич», має зв'язок з декількома іншими подібними колоніями.
На вимогу про добровільний вступ до Земного Альянсу і визнання свого колоніального статусу з планети була дана категорична відмова.
На переговори була скерована повноважна делегація у складі трьох офіцерів флоту і представника Всесвітнього уряду.
Результат переговорів негативний.
За даними оперативної розвідки, планета має слаборозвинений космічний флот і підтримує торгівельні контакти з декількома сусідніми колоніями, що виникли незалежно один від одного в різні періоди Експансії.
На підставі вищевикладеного вважаю за доцільне для швидкого підкорення даного сектора космічного простору і морально-психологічного впливу на населення цієї планети і сусідніх, не встановлених допоки колоній, піддати демонстраційному бомбардуванню з орбіти одне з міст планети Y-12-S.
Дата.
Підпис.
Командирові Другої ударної ескадри капітанові Горнєву від адмірала першого ударного флоту Землі. Передано по ГЧ:
 ДІЙ.

РАДІОПОВІДОМЛЕННЯ:
13 січня 2608 року.
У районі планети Еліо тривають бої місцевого значення.

 СЛУЖБОВА ХАРАКТЕРИСТИКА:
На лейтенанта П'ятої звідної бригади військово-космічних сил планети Еліо Антона Вербицького.
Лейтенант Вербицький Антон Едуардович, цивільна спеціальність  —  технік по обслуговуванню і ремонту орбітальних комплексів.
У бойових діях бере участь з перших днів появи Земних ескадр на далеких орбітах планети. Організував і безпосередньо приймав участь у відбитті першої атаки на планету, за допомогою озброювання підручними транспортними засобами. Проявив героїзм і винахідливість.
Після бомбардування ворогом Раворграда, де проживали батьки лейтенанта Вербицького, став замкнутим, малотовариським, різким у спілкуванні з керівництвом та товаришами по службі. Основні якості, проявлені лейтенантом за час ведення бойових дій: зухвалість, всеохоплююча (до повної втрати розуму) ненависть до ворога, високий професіоналізм пілота.
Серед товаришів користується незмінним авторитетом та повагою за бойову майстерність і особисті якості.
РЕКОМЕНДАЦІЇ:
Використовувати для одиночних завдань з високою мірою ризику.

ДОПОВНЕННЯ.
Лейтенант Вербицький Антон Едуардович зник без вісті при нез’ясованих  обставинах під час бойових випробувань нової моделі космічного винищувача.
Знятий зі всіх видів постачання.


РОЗДІЛ І.
Штопор.

До приладової панелі, якраз поміж верхньою бойовою консоллю і нижньою межею оглядових екранів, висів прикріплений смужкою прозорої липкої стрічки старий стереознімок: чоловік, жінка і десятилітній хлопчик стоять біля темної, маслянистої води затоки, на тлі яскраво-червоних стовпів примарного світла, що полум'яніють у сутінках... 
Вони посміхаються, дивлячись на величні равори національного парку Еліо, де батько Антона тоді працював доглядачем.
Зараз лейтенант Вербицький, скільки не намагався, ніяк не міг пригадати цей момент, коли було зроблено цей фотознімок.
Перед очима стояла інакша картина, що в'їлася в його мозок, немов розпечене клеймо...
Стокілометрова радіоактивна вирва з краями, що стали скляними від високої температури, і чорними калюжами мертвої стоячої води на дні.
І попіл.
Сірий радіоактивний пил, на який перетворилися його батьки...
...
На бойових радарах з'явилися сім цяток, що розтягнулися широким півколом. Це були перехоплювачі супротивника.
Попереду повільно збільшувалася в розмірах пухнаста куля безіменної планети. На лівому оглядовому екрані сліпуче сяяв диск місцевого сонця. Чорний бездонний космос був наповнений близькими скупченнями зірок. 
У мертвій тиші тихо попискували сигнали пульта та ритмічно працював насос системи регенерації повітря.
Антон чекав. Рік війни навчив його терпінню. Йому було мало тих винищувачів, що третю годину висіли на хвості його машини. Вербицький чекав, коли з'явитися крейсер, що випустив їх.
Наживка, на яку він збирався зловити гігантський бойовий корабель, вже була введена в пам'ять бортової кіберсистеми його винищувача.
Рука Антона лягла на сенсори.
Час.
Ретельно продуманий діалог поміж ним та його неіснуючими напарниками вийшов у ефір, з дотриманням усіх закономірних затримок. Він був виконаний просто бездоганно.
...
 —  Флагман  —  Дванадцятому. Чому відстаєте від групи?
Пауза...
 —  Дванадцятий... Флагману...  —  Голос, зі всією скрупульозністю синтезований комп'ютером, передавав хвилювання і страх недосвідченого пілота.  —  Я потрапив у біду... В мене на хвості сім перехоплювачів ворога!...
 —  Дванадцятий, у тебе на борту гіперсферний радар! Ти з глузду з'їхав! Забороняю встрявати у бій! Скористайся надсвітловим приводом!
Антон подумки уявив те сум'яття, що панує в цей момент у думках супротивника. Він похмуро посміхнувся. Гіперсферний радар був вигадкою, казкою, він не міг існувати в принципі, принаймні на рівні сучасних технологій, але чутки про його винахід раз у раз лунали, тривожачи найбільш довірливих... Розрахунок Вербицького був  холоднокровний і точний. Противникові і в голову не прийде, що схвильований молодий пілот буде розповідати казки за хвилину до смерті...
 —  Дванадцятий  —  Флагману... Несправність у ходових секціях гіперсферного приводу... Не можу втекти за допомогою стрибка!  —  В голосі лунала паніка.  —  Знаходжуся у візуальному контакті з планетою. Спробую сісти і заховати корабель!...
 —  Дій, синку! Ми запеленгували твій сигнал. Повертаємося на базу за підкріпленням! Протримайся хоча б добу, і ми витягнемо тебе звідти! Кінець зв'язку...
На блідому обличчі Антона Вербицького застигла зловісна посмішка, коли вимкнувши запис, він різко розвернув машину до планети. У хвостовій частині винищувача відкрилися бомболюки, викинувши в космос п'ять касет з автоматичними самонавідними ракетами класу «космос  —  космос». Їхні системи наведення були запрограмовані на знищення крейсера ворога, який, за розрахунками Антона, повинен з'явитися тут не пізніше аніж через добу. Семеро перехоплювачів, що нестримно наближалися до планети, боєголовки проігнорують.
Антон подумки уявив собі багатокілометровий крейсер, що розлітається на шматки від прямого влучання ядерних ракет, і в душі сколихнулася схожа на чорний туман ненависть, що опанувала все його єство. Смерть за смерть. Вони заслужили на це.
Закривши димчасте забрало гермошолома, він відрегулював зображення і поворушив пальцями, розминаючи їх, перш ніж звичним рухом охопити важелі управління з гашетками на кінці.
У душі Антона панував похмурий, безмовний спокій. Він розвернув корабель і попрямував назустріч ворогові.
Врешті-решт, його завданням було випробувати машину в бойових умовах. Якщо вона витримає співвідношення сім на одного, тоді конструктори будуть задоволеними...
Його маневр не залишився без уваги з боку супротивника. Група вмить розпалася на трійки, які почали миттєво розлітатись у різні напрямки, відсікаючи його від далеких орбіт і притискуючи до планети. Пілоти «Фантомів» не були дилетантами і слушно побоювалися, що йому вдасться в останню мить включити гіперпривід і зникнути.  
Тільки один перехоплювач не змінив курс і вперто йшов прямо в лоб. Антон, продовжуючи розпочату гру, відпрацював двигунами корекції відводячи «Гепард» униз, назустріч пухнастій шапці атмосфери.
Тепер вони повинні заспокоїтися, повіривши у його згубну спробу заховатися на поверхні.
Так і трапилось. Цятки на радарі розсипалися, як стривожена зграйка горобців. Троє з них перегрупувалися, аби слідувати за ним, четверо, що залишилися розбилися попарно, баражуючи на далеких орбітах.
Антон все ще сумнівався, чи викликали вони крейсер. Можливо, пілоти перехоплювачів сподівалися впоратися з ним власними силами, привласнивши собі лаври переможців.
Що ж... Доведеться змусити їх попрохати про допомогу...
Один порух руки, і його винищувач почав трансформуватися. В хвості обтічної машини висунулися чотири закрилки, кожен з яких закінчувався вакуумною електромагнітною туреллю.
Антон форсував двигуни, струшуючи з хвоста ворога, що небезпечно наблизився, і увімкнув бойовий режим.
Попереду, відразу за крутим боком планети, розгорявся сліпучий півмісяць зорі. Машина Вербицького, продовжуючи втрачати висоту, падала прямо в розмиту лінію термінатора.
На такій швидкості він повинен був неминуче згоріти, звалившись в щільні шари атмосфери палаючим болідом.
Мабуть, його переслідувачі запідозрили щось неладне. Трійка розпалася, і вони почали розходитися в сторони.
Погано... Антон різко потягнув кермо, і планета перекинулася. В очах потемніло від миттєвого перевантаження, коли його машина  рвонулася в зворотному напрямі.
«Гепард» трусило від критичного перевантаження. Планета провалювалася вниз дуже повільно, нехотя випускаючи крихітний космічний корабель зі своїх чіпких гравітаційних обіймів.
Щоки Антона набрякли від перевантаження. Він летів прямісінько в лоб розгубленій ланці ворога, що не сподівався настільки стрімкого маневру і такої скаженої лобової атаки. 
Антон знав, що мало у кого витримували нерви, щоб закінчити цей самовбивчий маневр.
Великий палець правої руки завченим рухом опустив запобіжник гашетки. Він прекрасно знав, що три пілота ворога у цей момент, кинувши кермо управління, в рефлекторному жахові рвуть страхувальні ремені, аби виплигнути зі своїх крісел.
На це у них вже не вистарчало часу.
Чотири автоматичні гармати запрацювали, забиваючи кумулятивні снаряди в лобову броню головного перехоплювача. Його пілот в німому заціпенінні дивився, як атакуючий його корабель осяявся блідими сполохами, і одночасно оглядові екрани у його власній кабіні розлетілися уламками скла,  —  лобова броня не витримала, розлітаючись рваними клаптями, і «Фантом» миттєво розвалився на безліч безформних фрагментів, оповитий каламутним декомпресійним викидом...
Винищувач Антона пролетів крізь хмару уламків, вирвавшись на оперативний простір, і, не знижуючи швидкості, ринувся прямо на баражуючу четвірку перехоплювачів.
В ефірі панував справжній хаос. Передсмертні крики змішалися з незрозумілими вигуками, командами і благаннями про допомогу.
Два бічних здуття на корпусі машини Вербицького розкрилися, оголюючи тупі жала реактивних ракет «космос  —  космос».
Залп!...
П'ять вогненних хвостів рвонули вперед. Антон миттєво вповільнив швидкість, навмисно відстаючи, аби дати можливість комп'ютерам самонавідних боєголовок піймати цілі. Вже не один пілот закінчив свою дорогу безглуздою і безславною смертю, атакований власними ракетами, коли в запалі атаки, зробивши залп, продовжував рухатися впритул за роєм випущених реактивних снарядів.
Тим часом пілоти двох перехоплювачів, що вціліли після лобової атаки, прийшли до тями і, стабілізувавши машини, що сказилися в момент втрати керування, попрямували назад. Ні, вони не були  боягузами. 
Чим розумнішим і рішучішим виявлявся ворог, тим лютіше вирувала пломеніюча в душі Антона ненависть. Якщо ці люди при своєму розумі, тоді як вони могли холоднокровно скинути ядерні бомби на його планету?! Яке виправдання могло бути для таких виродків?
Лише смерть... 
У космосі знову розквітли яскраві сполохи розривів. Антон швидко оглянув бічні монітори і вилаявся від розчарування: всі п'ять ракет атакували два найближчих до них кораблі, проігнорувавши віддалені цілі.
Це суттєво змінювало ситуацію. У нього не залишилося більше ракет, лише турелі вакуумних гармат та великокаліберна автоматична гармата, жорстко закріплена на носі винищувача, а баланс сил як і раніше був не на його користь. Чотири кораблі противника атакували його з різних сторін і тактична система вже зафіксувала спалахи ракетних запусків.
У такі секунди його здебільше рятувала інтуїція. Антон розумів що ризикує, але виходу не було, і його корабель, підкоряючись команді, майже вертикально вп'явся в голубінь атмосфери.
Він не чув монотонних попереджень бортової кіберсистеми про недопустимість подібного маневру, не бачив, як на контрольних моніторах спалахують і гаснуть запити про те, чи варто зафіксувати атакуючі ракети як цілі,  —  вся інформація безнадійно запізнювалася: обшивка винищувача вже почала розжарюватися, ворожі ракети, випущені перехресним вогнем з різних сторін, зійшлися в одному місці, де вже не було його корабля, і частково знищили одна одну, а ті що вціліли, по примсі систем самонаведення, переорієнтовувалися на атаку своїх кораблів...
На близьких орбітах розквітали сполохи розривів і розліталися уламки броні від гинучих перехоплювачів, а він, майже знепритомнівши від перевантаження, падав, ведучи відчайдушну боротьбу із ошалілою машиною...
Різкі спалахи гальмівних снарядів, що автоматично спрацювали, засліпили його, змусивши на мить осліпнути відеокамери.
Винищувач падав, зірвавшись в некерований штопор, обшивка горіла, димлячи і відшаровуючись. Очі пілота з темними синюватими мішками навколо, від постійного перевантаження вилізли з орбіт, але він не знепритомнів і продовжував боротися, хоча це вже здавалося безглуздою затією.  
Звичайно, він міг катапультуватися, навіть на такій швидкості це врятувало б йому життя, але така природа більшості справжніх пілотів: кинути машину, яка стала частиною тебе самого, деколи буває неможливим для людини, принаймні допоки ще жевріє хоч якась надія... Потім, коли близька поверхня рвоне назустріч екранам, цей промінець надії згасне, але буде вже надто пізно і секунд, що залишилися до зіткнення, не вистачить навіть на те, аби рвонути важіль катапультування...
В обгорілій обшивці намітилися широкі отвори, в які, дивом не підломившись від скаженого натиску зустрічного повітря, висунулися короткі атмосферні крила.
У Антона був єдиний шанс врятуватися, не кинувши машину. Він повинен був змінити вектор руху.
Повільно, міліметр за міліметром, він тягнув на себе важелі ручного керування, навіть не намагаючись поглянути на екрани, аби визначити, скільки часу залишилося до фатального удару об поверхню.  
Інколи секунди в житті людини складаються в безкінечні відрізки вічності. Антон устиг подумати про багато що за ті миті, поки його свідомість балансувала на межі невідомості поміж життям і смертю. Якщо вірити бортовому хронометру винищувача, тоді з моменту відключення гальмівних снарядів пройшло вісім секунд, ну а якщо взяти суб'єктивний час напівживого від перевантаження пілота...
За забралом його гермошолома не було видно, як за ці миті вічності його волосся стало повністю сивим...
Штопор поступово перейшов у пологе падіння. Ще одне зусилля, і ніс винищувача почав повільно задиратися...
Антон судорожно вдихнув і дозволив собі поглянути вниз.
...Під днищем «Гепарда», зливаючись у запаморочливі смуги, мчали хаотичні нагромадження скель. Його серце завмерло, і він кинув миттєвий погляд на бічні монітори. Там сірою безконечною муттю тягнулися прямовисні стіни глибокого каньйону.
Він труснув головою, поглянувши на прилади.
Це не було дивом. Лазерні далекоміри систем автоматичного пілотування увімкнулися, як тільки перші молекули повітря вдарилися об обшивку його винищувача. Поки він, сантиметр за сантиметром, витягував машину з штопора, вони потурбувалися про все інше, підправивши курс так, щоби він увійшов до широкого розлому ущелини...
Погляд Антона метнувся до радара.
Йому в хвіст заходили дві яскраві цятки.
Всього лишень двоє...
Він кинув швидкий погляд на лічильники зарядів вакуумних турелей і зрозумів, що жарти з долею закінчилися. Цього разу він остаточно вскочив у халепу. На панелі приладів яскраво блимали чотири рубінові сигнали. Все зовнішнє озброєння було знищене. Турелі оплавилися і згоріли у щільних шарах атмосфери. Системи безпеки повідомляли про автоматичний відстріл даремного баласту разом з вибухонебезпечними залишками боєкомплекту.
Антон зблід. Не від страху, а від образи. Це було майже дитяче відчуття. Чи варто було здійснювати неможливе, аби виявитися абсолютно безпорадним у ворожих руках?..
Він з силою вдарив долонею по сенсору активації носової автоматичної гармати, але шторки бронеплит безнадійно заклинило від температури.
У пориві безконтрольної люті він рвонув важелі, і винищувач, заревівши переобтяженими двигунами, круто задер ніс і почав перевертатися назустріч двом перехоплювачам, що сіли йому на хвіст.
Дистанція була страхітливо короткою, і нерви противника не витримали ще однієї мовчазної, раптової, божевільної лобової атаки. Вони інстинктивно рвонулися в сторони, аби уникнути зіткнення, але цьому перешкодили прямовисні стіни ущелини. Один з пілотів попри все впорався з керуванням і свічкою злетів угору, другому ж не вистачило або реакції, або долі везіння, і його машина врізалася у стіну каньйона.
Оглушливий вибух труснув древні скелі, і у цей момент винищувач Антона вирвався нарешті з тіснини!  
Друга машина нестримно тікала. Її пілот злякався. Він жахався зустрічі з противником, хоча той і не зробив по ньому жодного пострілу. Антон хрипко закричав. Було щось нелюдське в сприйнятті навколишнього світу: горизонт, що встав на ребро, сірі скелі, ніжна блакить прозорого вранішнього неба і масний шлейф чорного диму, що стікав до перистих смуг примарного небесного туману...
Він вирівняв машину, і в цей момент десь ззаду, за кабіною, в районі ходових секцій, виник протяжний деренчливий звук.
Чутливий, гострий слух Антона миттєво розрізнив цей характерний, діючий на нерви, скрегіт і дзвін пошкодженого металу. І, немов підтверджуючи всі самі найгірші передчуття, на пульті керування злісно спалахнули сигнали тривоги.
На аварійному табло з'явився напис:
«Пристрій турбореактивної тяги. Критичні пошкодження в системі живлення».
Просто не витримав метал.
Антон у відчаї на мить заплющив очі, відчуваючи, як машина, з одним працюючим двигуном, починає повільно, але невблаганно валитися набік.
Тепер у нього залишався єдиний вихід.
Зціпивши зуби, він однією рукою на дотик знайшов важіль катапультування і натиснув його вниз, водночас другою рукою обриваючи кабель живлення секцій двигунів.
У наступний момент жорсткий удар аварійно-рятівної катапульти шпурнув його в блакитні небеса...


РОЗДІЛ ІІ.
Умови виживання.

Для кожної людини слово «ненависть» несе у собі свій, зрозумілий і сокровенний сенс.
Для Антона Вербицького воно означало жорстоку, без компромісів і правил боротьбу до повного фізичного знищення ворога. З точки зору минулих років, він був божевільним. З точки зору сьогодення, постійна, вимотуюча, випалююча його зсередини боротьба була єдиним засобом зберегти здоровий глузд. 
Від удару об твердий грунт він на декілька секунд знепритомнів і тому не зміг побачити, як автопілот його винищувача намагався посадити скалічену машину. Вирвавши джгут живлення секцій двигунів, він вимкнув тим самим другий, непошкоджений двигун, даючи автоматиці можливість чесно виконати свої функції.
Обгоріла машина незграбно планувала на коротких крилах, допоки не чиркнула черевом об скелі, видаючи пронизливий скрегіт пошматованого металу. Винищувач декілька разів підкинуло, розвернуло довкола своєї осі, протягло по невеликому плато, і нарешті він застиг на краю урвища, спираючись на одне крило, неначе скалічений птах.
У цей момент Антон опритомнів. Він лежав, зігнувшись в обіймах амортизаційного каркаса, і перед його очима, в розколині каменя, хилився під поривами вітру жмут вицвілої, жовтувато-зеленої трави. 
«Хлорофіл...  —  прийшла в голову відчужена думка.  —  Планета киснева...»
Наступна думка повернула його свідомість у реальність. Десь у небесах кружляв перехоплювач ворога. Його пілот, напевно, шукатиме місце вимушеної посадки «Гепарда», аби заволодіти гіпотетичним «радаром». 
Застогнавши від болю, Антон розігнувся, розстебнув пластикові дуги і звільненою ногою відштовхнув убік залишки крісла.
Піднявшись навкарачки, він ледь не звалився від слабкості та болю. До горла підкотила нудота. Вербицький знову застогнав, стримуючи шлунок, що рвався назовні, зі злістю урезонюючи власний вестибулярний апарат. Незважаючи на те, що під ним був твердий і холодний камінь, організм ніяк не хотів сприймати реальний стан речей, і скеля оберталася перед затьмареним поглядом Антона, нібито він все ще падав...
З піднебесся накочувалося надсадне ревіння турбін.
Антон зібрав всі сили і ривком сів. Він знав, що його противник повернеться, але не думав, що це станеться так швидко. 
Ревіння наростало, і він  заходився відповзати під укриття похилої скелі.
У наступний момент Антон переконався, що має справу з добірним ублюдком. Фрайг його візьми... Він бився з ними люто, шалено, але чесно...
Ревіння накочувалося на нього, і разом з ним по землі і скелям бігли дві безперервні стрічки розривів, невблаганно наздоганяючи повзучу людину. Антон, зібравши залишки сил, підвівся на коліно, але у наступну мить потужний удар шпурнув його на землю. 
Він впав, ударившись головою об камені, розколовши забрало свого гермошолому, а  фонтани від пострілів, залишивши на його спині чорну потворну відмітину, пробігли ще з десяток метрів, обсипаючи все довкола кам'яними уламками.
Виття поступово віддалялося.
Антон знову підвівся, відчувши сильний біль, гарячково вдихаючи холодне, гіркувате повітря планети і відчуваючи, як по розбитому обличчю і простріленому боці течуть гарячі цівки крові.
У нього було не більше хвилини, аби сховатися від наступної черги.
У напівнепритомному стані, діючи головним чином рефлекторно, він поповз, не обираючи напряму, з єдиним прагненням знайти яку-небудь щілину, де можна буде залягти, дістати зброю і подорожче продати своє життя...
Перед очима палахкотіли помаранчеві кола. Він періодично втрачав свідомість, потім знову приходив до тями. Підтягуючись на руках, він відповзав подалі від відкритої місцини, взагалі не підозрюючи, що рухається прямо до краю урвища...
На душі було тепло і спокійно... Затуманена свідомість малювала давно забуті спомини.
Він бачив полум'яніючі стовпи раворів у всій їхній нічній красі... Безглузда посмішка жабодзьоба у вольєрі національного парку... Пам'ятник екіпажеві «Кривича» на тому місці, де чотириста років тому зробив посадку цей легендарний корабель...
Він пам'ятав, що список імен, висічених на шматку справжньої обшивки колоніального транспорту, встановленому як меморіальна плита, починався з прізвища Галанін, відразу за яким у списку основного екіпажу йшов Андрій Вербицький, його далекий предок...
Ще один метр...
Він у черговий раз підтягнувся на руках, втрачаючи свідомість від болю, але в чорному мороці небуття, немовби гігантська сіра птиця, кружляла його ненависть до тих, хто прийшов з глибин Галактики, з проклятої прабатьківщини... Вони хотіли забрати те, що протягом століть дбайливо і гордо плекалося в свідомості все нових і нових поколінь еліанців,  —  їхню незалежність... 
Пальці Антона зненацька відчули порожнечу, і до його затуманеної свідомості, через низку ірреальних видінь прийшло розуміння того, що він зірвався і котиться по безкінечному гірському схилу...
Потім пішов дощ...

*       *       *
...Він опритомнів у повній темряві.
Довкола була вода. З небес долітав розкотистий гуркіт грому, і чорний небосхил періодично розтинали косі, розгалужені зигзаги блискавок...
Крізь розбите забрало гермошолому по обличчю хльостали прохолодні струмені дощу.
Його лихоманило, спина і бік горіли вогнем, все тіло тремтіло... 
Декілька хвилин він лежав, навіть не намагаючись поворушитися, просто дивився на чорний шатер небес, де сполохи блискавок висвічували темні кошлаті хмари.
Незважаючи на пропасницю і постійний біль, на душі у Антона було тепло і спокійно. Він навіть посміхнувся розбитими і потрісканими губами.
Його безумство, його ненависть, його війна  —  все підійшло до логічного завершення...
Він помирав.
Раптом у глухій дощовій ночі пролунав несамовитий крик якоїсь істоти, і відчуття безтурботного спокою миттєво зникло.
Він знайшов у собі сили і підвівся на лікті, пересилюючи слабкість і біль.
Дивно, але він взагалі не хотів повертатися до реальності. Десь обабіч прошелестіли обережні кроки. Крики не припинялися, сповнюючи темноту відчуттям страху.
Антон прислухався. Кроки кружляли довкола нього.
На що він сподівався, коли поповз угору по кам'янистому схилу?
Згодом він так і не зміг відповісти на це запитання. Просто у якийсь момент до нього повернулася вся лють і біль, яку він відчував протягом останніх годин. Було нестерпно образливо, що якась тварюка вже відчула випромінювану ним приреченість і кружляє, терпляче чекаючи, коли можна буде поласувати шматком падалі, що впала з небес...
Повзти по мокрих скелях і обслизлій від дощу землі було неймовірно важко, і він декілька разів зісковзував униз, починаючи з початку вже пройдений шлях. Його все більше лихоманило, він знову почав втрачати свідомість і тому взагалі не пам'ятав, як опинився на широкому, рівному майданчику перед вузькою розколиною, ведучою в печеру. Єдине, що зберегла його пам'ять, були звуки відчайдушної боротьби якихось істот, що доносилися звідси незадовго до того, як він вибрався на рівне місце.
Привалившись спиною до скелі, він зайшовся в болісному кашлі. 
Світанок ще не настав, але ніч вже не була схожою на ніч. Сильний, поривчастий вітер тепер перетворився на шквал. З неба лилися потоки води, блискавки краяли пітьму блідими спалахами. Антон поглянув униз, намагаючись оцінити пройдений шлях, і раптом помітив, що улоговина, із якої він видерся, вся палахкотить пожежами, які не зміг загасити навіть проливний дощ. Дерева і кущі, що освітлювалися безперервними спалахами блискавок, повалило в декількох місцях концентричними колами. 
Антон почував себе погано, але шлях по мокрому схилу, болісний і довгий, який вимагав неймовірного напруження, повернув йому відчуття реальності, і тепер він бажав лише одного  —  опинитися в сухій і відносно безпечній печері, подалі від гніву розбурханих стихій.
Йому стало сил лише на те, аби доповзти до входу. Абияк примостившись на сухій місцині, під навісом нахиленої скелі, він від'єднав від пояса роздертого і вимазаного багном скафандра індивідуальну електронну аптечку і, розстебнувши скафандр, притиснув до оголених грудей голівку аналізатора, розташовану на торці тридцятисантиметрового циліндра.
Відчувши, як вп’ялися в його шкіру зонди, Антон закрив очі.
Йому знову ввижалися м'які скрадливі кроки, але відкрити отяжілі повіки не було сил. Розрахований на збереження життя людини, прилад зробив необхідні аналізи, і після чергового уколу ін'єктора Антон відразу провалився в тривожну, але рятівну для нього безодню або непритомності, або сну...
...Знову-таки, в котрий уже раз, його терзали жахіття. Крізь солодкий одур викликаного ліками сну Антону ввижалися дивні речі. Хтось підкрався до нього ззаду. Напевно, якби у нього на голові не було пом'ятого гермошолома з розбитим забралом, він би відчув на своїй потилиці гаряче дихання звіра...
Чиїсь зуби впилися в шийне кільце його скафандра і потягли обм’якле, безвільне тіло, вглиб печери, де по підлозі були розкидані кістки якихось тварин, і витав задушливий запах гнилої плоті...
Потім величезна темна тінь заслонила собою освітлюваний спалахами блискавок вхід в печеру, і за спиною Антона зблиснули два зелених ока. Пролунало шипіння, і гнучка тінь кинулася назустріч велетенській фігурі, що закрила прохід.
Звичайно, свідомість Антона сприймала ці картини не більше, ніж марення...
Через деякий час настав холодний і сирий світанок.
...Він розплющив очі, здивовано втупившись в низьку кам'яну стелю печери.
Тут було порівняно тепло і сухо, але у затхлому повітрі витав нудотний сморід. Антон поворушився, і його рука зачепила щось тверде та біле. Він скосив очі. Невеликий, вибілений часом череп з двома запалими очними ямками покотився по підлозі печери і завмер, скалячись іклами в бік освітленого полуденним сонцем входу.
Це вже не було схоже ані на сон, ані на марення. Антон нарешті позбавився від залишків дрімоти і тепер з подвоєною гостротою сприймав реальність.
Він відчував, що ослаб, як новонароджене дитя. Не маючи сил напружити жоден мускул, він лежав на одерев'янілій спині. Поступово в його пам'яті почали поставати події минулої ночі. Поки він гарячково намагався з фрагментів спогадів скласти зрозумілу картину, збоку від нього щось ворухнулося. Антон напружився, вмить забувши про слабкість, коли почув м'які скрадливі кроки...
Поза сумнівом, це той самий таємничий звір, що з’являвся йому у нічних жахіттях. 
Не потрібно було йому взагалі приходити до тями... Антон завмер, коли ззаду до нього схилилася чиясь тінь, він відчув гаряче дихання звіра, і раптом м'який та шорсткий язик доторкнувся до його щоки...
Антон не дихав, перебуваючи у повній розгубленості.
Язик пройшовся по його щоці, як шматок теплого наждаку, і знову повторив той же рух. Потім ще... І ще раз...
Він лизав його! 
Паралізуючий жах на мить відпустив його розум. Крізь вхід у печеру проникало достатньо світла, і Антон зміг розгледіти в декількох сантиметрах від свого обличчя два смарагдово-зелених ока з чорними вертикальними зіницями. Істота, немовби вловивши його осмислений погляд, покинула його лизати і, широко позіхнувши, продемонструвала два ряди гострих іклів. Потім вона сіла, ледве схиливши голову, і втупилася в Антона сонним і ситим немигаючим поглядом. Здавалося, що їй лише і потрібно було, аби він розплющив очі або будь-яким іншим способом подав ознаки життя.
Виявляється, смертельний жах  —  це прекрасний стимулятор. Антон відчув, як викинутий в кров адреналін повертає до життя його тіло, наповнюючи енергією м'язи.
Його рука повільно, аби не притягувати уваги звіра, потяглася до пояса, де в пластиковій кобурі знаходився знятий із запобіжника автоматичний пістолет.
Допоки його пальці здійснювали повільні і обережні еволюції, очі Антона безперервно стежили за звіром. Це було найдивніше створіння, яке він бачив за останні п'ять років. Його м'язисте тіло було вкрите кошлатою, рудувато-коричневою місцями зваляною шерстю. Взагалі, якщо вірити народженим у його голові миттєвим асоціаціям, тоді воно було дивним чином схоже на величезне півтораметрове кошеня...
...У дитинстві в Антона був кіт... Ці представники тваринного світу Землі були на Еліо великою рідкістю. З якихось причинах, їхні предки, що прилетіли разом з людьми на колоніальному транспорті «Кривич», не прижилися, і колоністам поталанило зберегти всього декілька пар, які містилися в домашніх умовах, строго ізольовані від біосфери планети. Батько Антона, будучи зоологом і доглядачем національного парку Еліо, одного дня приніс додому таке ж кошлате грайливе диво. Кошеня було зовсім маленьким, сірим і смішно шкандибало на тонких, ще не зміцнілих лапах, постійно залазячи на  ліжко до п'ятирічного Антона, який якраз у цей час хворів і лежав з високою температурою... 
...Пальці Антона нарешті стиснули холодну і ребристу рукоятку автоматичного пістолета. Він мимоволі зітхнув і повільно витяг зброю назовні.
Істота нахилила голову, поглянула на зброю, широко позіхнула і знову перевела погляд на обличчя людини.
Деякий час вони невідривно дивилися один одному у вічі.
Поза всяким сумнівом, предки цієї істоти еволюціонували шляхом розвитку типових представників сімейства котячих, але були при уважному розгляді деталі, що свідчили про особливості місцевої еволюції. Батько неодноразово розповідав Антону про різні дослідження в області біології, і він знав, що тваринний світ усіх без виключення кисневих планет має певну схожість, але природа, як правило, слідує своїм стандартним заготовкам лише до певного моменту,  —  всі істоти на кисневих планетах зазвичай можна розділити на ссавців і земноводних, птахів, тварин і риб, але їхнє розмаїття безмежне, і при всій своїй подібності земна мавпа відрізнятиметься від приматів Прокусу так само суттєво, як птеродактиль відрізняється від горобця...
Ця істота дійсно була дуже подібною на величезного кота, за винятком, напевно, передніх кінцівок: вони були розвиненіші і мали довгі, з кігтями пальці, позбавлені волосяного покриття.
«...Цікаво, як вона мене сприймає,  —  подумав Антон,  —  я її сніданок, полонений або ж просто чужа, напівжива істота?..»
...Рух.
Пальці Антона рефлекторно вп’ялися в ребристу рукоятку.
Істота граціозно вигнула спину, потягнулася і, м'яко ступаючи, підійшла ближче.
Антон не ворушився.
 —  Уург?...
Теплий шорсткий язик пройшовся по його обличчю, потім по руках. 
 —  Хороший котик...  —  прошепотів Антон, сам переляканий звуком власного голосу, подібного на болісний скрип поржавілого механізму. 
 —  У-ург?!...  —  Звір відскочив, і коричнево-руда шерсть встала дибки на всьому тілі, оголивши довгу драну рану на боці, вкриту кіркою засохлої крові.
 —  Ну... Не бійся,  —  видавив Антон.
Вона зробила невпевнений крок уперед. Під густим хутром істоти при кожному кроці округлялися і перекочувалися прекрасні м'язи. Виникало враження, що вона могла прибити людину легким ударом лапи. Хоча Антону, у свою чергу, досить було злегка натиснути на спуск...
При цій думці він раптом пригадав про теплий, шорсткий язик і про свої нічні видіння, в яких ця істота тягнула його сюди, в печеру, а потім билася біля входу з якоюсь тварюкою, захищаючи непритомну людину...
 —  Ну що?..  —  Його горло нарешті відпустив спазм і воно почало видавати належні людині звуки.  —  Хто ти, пухнаста істото? 
 —  Уууррг...  —  Істота сіла на задні лапи, обвивши їх хвостом, і зненацька сонно примружилася.
Так, варто було побачити все в іншому світлі. Потрібно лишень на секунду забути про пістолет і кігті. Перед ним, примружившись, сидів пухнастий домашній звір, що був дуже подібний на  кошеня, яке подарували йому в дитинстві, тільки, звичайно, у багато разів більший... Антон подумки здивувався, як важко деколи буває пересилити страх, що в'ївся в душу, та сформовану роками війни ворожість...
Він відпустив рукоятку пістолета, дозволивши йому зслизнути назад у кобуру, підтягнув руку, сперся на неї і підвівся. Болю не було, але все його тіло затерпнуло. До того ж його лихоманило від холоду, що струменів від кам'яних стін і підлоги печери.
Сконцентрувавши всю свою волю, Антон підвівся, спочатку на карачки, потім повільно випрямився і прошкандибав до виходу з печери, відчуваючи, як з кожним кроком у його м'язи болісно повертається життя.
Зовні було тепло. Сонце яскраво сяяло в зеніті безхмарного, блакитного неба, волога земля, висихаючи, парувала випарами, а над пам'ятною улоговиною плавали клапті густого туману.
Він пригадав звуки нічної боротьби і озирнувся довкола.
На краю кам'яного майданчика, посеред обгризених білих кісток, що були розкидані  навколо, лежав господар печери, яка прихистила його. Це був двометровий ящір з потужним, вкритим шпичаками хвостом, товстими м'ясистими лапами і великою захищеною роговими пластинами головою. У роззявленій пащі виднілися ряди страхітливих іклів, явно не призначених для вегетаріанської їжі. Горло ящера було в двох місцях розірвано потужними ударами кігтистих лап.
Антон свиснув і присів навпочіпки, з повагою роздивляючись примруженого на сонці переможця нічної сутички, який також вийшов із печери і всівся, облизуючи довгим рожевим язиком поранений бік.
Антон відійшов на декілька кроків. Його все ще нудило, і слабкість також нагадувала про себе. Притулившись спиною до нагрітої скелі, він прикрив очі.  
Перевантажена враженнями свідомість неначе чекала цього моменту. Перед щільно зімкнутими повіками миттєво закружляв болісний танок подій, буцімто хтось демонстрував витончену і продуману низку стоп-кадрів...
«Ти замкнений на цій планеті і більше ніколи не виберешся звідси!..»  —  реготала свідомість на тлі пікіруючого із піднебесся ворожого перехоплювача.
«Чому ти не помер там, на дні улоговини, коли тебе ніщо не хвилювало, і ти знав, що виконав свій обов’язок?!»  —  знущався верескливий потойбічний голос.
«Навіщо тобі жити?!»
Кошмарне видіння скляної вирви і гнаного вітром попелу збільшувалося до межі безумства.
Він здригнувся всім тілом і розплющив очі.
Стояв теплий день. Пухнаста істота, що врятувала його, розтягнулася біля входу в печеру, ніжачись на сонці.
Антон відстебнув замки понівеченого гермошолому і, зірвавши його з голови, з силою шпурнув об землю. Його душила ненависть, але тепер уже на самого себе.
Кіт схопився наче обпечений. Кожна шерстинка на його тілі стояла дибки, доки погляд двох округлених очей, проводжав гермошолом, що котився по каменях.
Антон вперше у житті чув таке незрівнянне по своїх інтонаціях шипіння. Він похмуро поглянув на свого приголомшеного, готового до бійки рятівника і зненацька безнадійно розреготався, присівши навпочіпки. 
Істота підійшла до нього і сіла навпроти. Було незрозуміло, сміється людина або ж із її горла вириваються хрипкі ридання. Антон дійсно балансував на межі нервового зриву. Його положення не можна було назвати скрутним,  —  воно було просто безнадійним... Війна випалила у його душі все, залишивши лише біль і ненависть до тих, хто увірвався в його життя, обернувши на попіл все найдорожче... Він жив тільки заради того, аби вбивати ворога, всі інші бажання для нього зникли і втратили будь-який сенс. Він забув, що означає бути людиною...
І ось він один. Поранений, але живий, далеко від битви, на первісній планеті, без надії повернутися туди, де люди винищують один одного...
Тиша. Чисте, ледь гіркувате повітря...
Він відчував себе старою, понівеченою машиною, яку винесло на узбіччя,  —  і ось вона стоїть, ще здатна рухатися, але вже не потрібна, списана у відсоток втрат і позбавлена сенсу власного існування.
Він знав, що йому пізно починати що-небудь спочатку. Надто багато вигоріло у його душі...
Тепле дихання звіра знову торкнулося його щоки.
Антон раптом відчув, як від безнадії стисло груди, неначе він був не понівеченим війною солдатом, а маленьким хлопчиком...
Він не збагнув, що раптом на нього надійшло, але, підкоряючись пориву, що йшов із глибин душі, раптово протяг руки і обійняв свого рятівника за шию, відчуваючи, як тонуть пальці в м'якій пухнастій шерсті...
 —  Слухай, ти дівчинка чи хлопчик?  —  задав він на вухо котові риторичне запитання.  —  Схоже, хлопчик, дівчиська так не б'ються...  —  Він говорив і заспокоювався водночас, немов від цієї теплої пухнастої істоти линули якісь цілющі хвилі...  —  Я зватиму тебе  —  Пух. Домовилися?
У відповідь пролунало невиразне «Урм...».
Антон відсторонився і заходився знімати з себе порваний скафандр. Напад відчаю і шалу, що душив його хвилину назад, відразу відступив. 


РОЗДІЛ ІІІ.
Шлях униз.

Не було нічого надзвичайного... були люди, їхні діла... і сліди, вірніше шрами, що наносяться їхніми вчинками.
Антон стояв на краю великого гірського плато, за пройдешні із дня свого формування мільйони років вже суттєво погризеного по краях ерозією, вкритого тонким шаром ґрунту, на якому росли хирляві кущики трави, що чіплялися корінням за тріщини у каменях, і дивився на довгу потворну борозну розкиданої землі і перетворене на пил каміння, в кінці якої, нахилившись, закляк хижий силует його винищувача.
Серце Вербицького стиснула печаль, коли він побачив понівечену бойову машину, якій вже не доведеться злетіти в небеса. Бронеплити її обшивки обвуглилися, почорніли, змінивши до невпізнання контур винищувача, задні стабілізатори, що розплавилися від температури, понуро повисли і застигли в цьому скорботному і трохи комічному стані.
Та попри все в його душі тлів слабкий вогник надії.
Підійшовши впритул до покаліченої сталевої птиці, він насилу відсунув заклинений люк і заліз у кабіну. Огляд пошкоджень справив на нього гнітюче враження. Удар об скелі був жорстоким, вібрація в момент падіння пройшлася по нутрощах корабля, повибивавши екрани, порвавши кабелі і деформувавши перебірки. Нічого було і думати про те, аби намагатися відновити тут що-небудь,   —  таке завдання було навряд чи під силу цілій ремонтній бригаді з набором необхідного для ремонту устаткування. При таких пошкодженнях машину, скоріш за все, списали б в утиль...
Фотографію батьків склало навпіл, затиснувши поміж зім'ятих консолей пульта. Антон обережно вийняв картку, прагнучи не поранитися об гострі уламки скла, що стирчали на місці оглядових екранів, і, розгладивши її, поклав у нагрудну кишеню.
Зібравши деякі речі і зброю з бортових недоторканних запасів, він звалив усе в порожній пластиковий кофр і зістрибнув на землю.
Його супутник був уже поряд і спантеличено обнюхував покороблений, покритий окалиною метал, щохвилини пирхаючи і мотаючи головою, неначе прагнучи відігнати від себе невідомі і дратівливі запахи перегрітого заліза, горілої ізоляції і пролитого масла. Зачувши шум, він підняв голову і спантеличено поглянув на Антона, немовби запитуючи: звідки взявся тут цей дивний, з гидким запахом предмет?
Антон посміхнувся, поплескавши його по загривку.
Якщо і існувало на цей момент щось, що не підпадало під рамки буденного розуміння речей, так це був власне цей граціозний теплокровний хижак, поза всяким сумнівом грізний і сильний, але за дивним збігом обставин, дружній у відносинах з людиною.
Поки Антон перебирав і пакував кофр, він ходив кругами довкола понівеченого винищувача, наче намагався запам'ятати контури машини, і при цьому його очі горіли жовтим, недобрим блиском, а шерсть на загривку то опускалася, то враз вставала дибки, неначе в умі істоти йшли болісні і не зовсім приємні розумові процеси.
Нарешті він заспокоївся, сів і уважно поглянув на Антона, який, прилаштувавши довкола корабля декілька протипіхотних мін, сполучав їх в один керований міні-комп'ютером комплекс.
Промінець надії у його душі то згасав, то розгорявся знову з подвійною силою.
По-перше, він не знав, куди запропастився проклятий перехоплювач, пілот якого спочатку здрейфив, а потім намагався добити його, коли він повз по каменях. Антон сумнівався, що той залишив планету, не оглянувши останки його винищувача, але, судячи із розмитих дощем слідам, з моменту падіння ніхто не підходив до покаліченої машини, ані людина, ані звір.  
Ще його ніяк не полишали думки про крейсер, який, за логікою речей, повинні були викликати перехоплювачі. Якщо йому якимсь чином удасться уникнути залишеної Антоном на орбіті пастки, то рано чи пізно тут з'явиться його посадковий модуль, а це, у свою чергу, був реальний і вельми перспективний шанс заволодіти десантним кораблем противника і прорватися до своїх.
Загалом, Антон, розставивши міни і детектори, не збирався покидати цей район, а вирішив влаштуватися де-небудь поблизу, аби мати можливість здалеку спостерігати за своєю машиною і в разі чого використати будь-який, навіть наймізерніший шанс...
Він розігнувся, мимоволі скривившись від болю, що пройняв поранений бік, і окинув поглядом далекий затуманений горизонт.
Звідси, з урвища гірського плато, відкривався прекрасний краєвид.
Диск зірки сяяв у безхмарному блакитному небі, посилаючи на землю жаркі полуденні промені. Праворуч від Антона зламаною, засніженою лінією до самого горизонту тягнулися перевали і верхівки гірського хребта. Ззаду, за його спиною, розкинулося кам'янисте плоскогір'я, відразу за його крутим урвищем починався той самий каньйон, у тіснині якого Антону вдалося вивести із штопора свій винищувач. Каньйон мав близько трьох-чотирьох кілометрів завширшки і тягнувся вдалечінь нерівною звивистою лінією. Незважаючи на сонячний полудень, дно древнього розлому кори планети приховувала напівтемрява.
Ліворуч від застиглої в задумливості людини клубочилася туманом випарів величезна, поросла лісом улоговина, що дуже нагадувала йому кратер, який зазвичай виникає на позбавлених атмосфери планетоїдах після падіння великого метеорита або астероїда. Швидше за все так воно і було. Краї улоговини піднімалися вертикально вгору, утворюючи майже прямовисні схили заввишки в один-два кілометри. 
Довершувала картину навколишнього світу розташована прямо перед Антоном вузька і похмура ущелина, по дну якої нестримно нісся пінявий гірський потік. Вона була ніби продовженням каньйону, відокремлена від нього пласким гірським пагорбом, але було набагато глибшою і тіснішою.
Поки Антон споглядав ландшафти, його супутник закінчив огляд дивовижного об'єкту, підійшов і сів поруч, спрямувавши погляд зелених очей в улоговину.
Рука Антона мимоволі лягла на м'який загривок тварини, яка, сидячи, була йому майже по груди.
 —  Урм?...  —  Пух підняв голову і питально поглянув на людину.  
Антон був вражений природністю і невимушеністю цього руху, звір, що у цей момент сидів поряд з ним, настільки сильно скидався своєю зовнішністю і звичками на самого звичайного і щиро прив'язаного до свого господаря кота, що Вербицький на секунду почав сумніватися у реальності подій...
Дуже вже неймовірною, практично нереальною виглядала їхня зустріч, як і всі події вчорашньої ночі також. Чим більше Антон придивлявся до зовнішності і звичок свого супутника, тим дужчим ставало внутрішнє відчуття того, що перед ним саме кіт. У зоологічному музеї Еліо були дбайливо збережені всі види земних тварин, чиї заморожені ембріони доставив на поверхню планети колоніальний транспорт «Кривич». Деякі з них прижилися на Еліо, деякі ні, але справжні опудала представників зниклих видів займали декілька залів експозиції музею, так що свого часу маленький Антон вдосталь надивився на левів, тигрів, пантер, гепардів та інших представників сімейства котячих. Всі вони були в тій або іншій мірі подібні на Пуха, але тільки як далекі родичі, не більше...
Обдумавши все це, Антон так і не зміг прийти ні до якого логічного пояснення. Зрозуміло було одне: улоговина, що лежала біля його ніг, ізольована від решти світу планети своїми прямовисними стінами, має бути достатньо суттєво заселена родичами Пуха.  
Також його не полишало передчуття, що звір, який сидить поряд з ним, повинен був хоча б один раз у своєму житті зіткнутися з людиною. Антон із особистого досвіду знав, що ніяка дика тварина не буде виказувати дружелюбність по відношенню до  незнайомої істоти. У кращому випадку вона  проігнорує дивне двоноге створіння.
Ці роздуми багато в чому зумовили його подальший вибір. Він і сам незчувся, як відчуття порожнечі і безнадії у його душі поступово витіснила пекуча цікавість. Він твердо знав, що на цю планету ніколи не ступала нога космічних першопрохідців. Цивілізація Еліо всього сімдесят років тому, після довгого і болісного розвитку, зуміла знову вийти в космос і майже відразу після освоєння орбітального простору своєї власної планети була втягнута в затяжну і кровопролитну боротьбу з космічним флотом далекої і вже майже забутої прабатьківщини, так що колоніальна політика Еліо померла, навіть не народившись, тому на цій планеті ніяк не могли побувати люди... 
«А раптом десь тут замаскована база Земного Альянсу?!»  —  обпекла його раптова думка. Така вірогідність просто не приходила йому в голову...  
Антон мимоволі озирнувся, відчуваючи, як від думки, що прийшла йому в голову, навколишній світ відразу почав невловимо змінюватися, немовби враз збляк сяючий полудень, тіні раптово стали ворожими і різкими, звуки змінили свій нейтральний характер, і до них доєдналося підозріле шарудіння...
Рука Вербицького мимоволі лягла на рукоятку автоматичного пістолета.
Пух сонно примружився і враз повалився на бік. Задерши до неба одну з лап, він почав вилизувати руду шерсть, зрідка поглядаючи на сполотнілого Антона.
 —  Тьху ти!...  —  мимоволі вилаявся він, сівши навпочіпки.  —  Для тебе все нормально, так, котяра ти безсовісний?!
Відповіддю на його докір був холодний і мокрий ніс, який він відразу ж тицьнув у його щоку.
У цей момент Антон і прийняв остаточне рішення.
 —  Достатньо вилизуватися,  —  скомандував він.  —  Підемо обстежувати околиці. 
Пух, примружившись, дивився на нього зеленими очима-щілинами, лише кінчики його вух злегка сіпалися, уловлюючи людську мову.
Антон зробив декілька кроків у бік схилу, що обривався над улоговиною, і, помітивши стежину, рішуче поліз вниз, чіпляючись руками за рідкі, хирляві кущі, що зрідка траплялися на його шляху.
Здолавши з десяток метрів, він зупинився і поглянув вгору. Над урвищем з'явилися голова і передні лапи Пуха. Він дивився вниз, на фігуру людини, що віддалялася, і нервово смикався, готуючись до стрибка.
Нарешті він наважився і, відштовхнувшись від краю урвища, злетів у повітря, рудою блискавкою промайнув над головою остовпілого Антона  і м'яко приземлився в двадцяти метрах нижче.
 —  Ну, ти даєш...  —  здивовано похитав головою Антон, відновлюючи спуск.
Дорога, якою вони рухалися, була, очевидно, одним із небагатьох можливих виходів з улоговини. Антон вирішив, що колись тут знаходився водоспад: скельні уступи були згладжені, менш міцні породи просто вимиті багатолітнім плином води, і тепер древнє русло було однією із багатьох базальтових терас, що простяглися до дна улоговини, перегороджених наносами. 
Йому неймовірно пощастило, що, знаходячись в напівнепритомному стані після поранення, він скотився саме на такий, створений колись водою майданчик. Спускаючись, він затримався на ньому. Поміж рідких дерев з яскраво-зеленими, пласкими, як парасольки, кронами все ще стояли калюжі води. Задерши голову, він оцінив свою нічну дорогу до наступного уступу, де розташовувалася та сама печера, і мимоволі похитав головою. Зважитися на такий підйом, тим більше вночі і в дощ, міг лише божевільний, що був при смерті... 
Його супутник тим часом виявився вже далеко внизу, і його руда з коричневим відливом спина мелькала поміж каменів майже  біля самого дна улоговини.
Антон подумки намітив наступний відрізок дороги і поліз, скориставшись ділянкою старого зсуву, на якому росли колючі кущі. Чіпляючись за них, а інколи просто трамбуючи ногою грунт у вигляді невеликої сходинки, він відносно благополучно досяг самої нижньої кам'яної тераси.
По мірі того як він спускався все нижче, прохолодне і гіркувате гірське повітря ставало значно теплішим, з'явилися різні запахи, що тривожили людину, суттєво підвищилася вологість. Взагалі, судячи з першого враження, мікроклімат улоговини наводив на думку про болота і довгі ранкові тумани.
Дно улоговини, як він зауважив ще зверху, не було рівним, як у кратерів: ближче до місця аварії його винищувача виднівся порослий чагарниками пагорб, далі воно знову понижалося, полого опускаючись до протилежної, абсолютно прямовисної стіни.
Поки що, незважаючи на подвоєну увагу, він не помітив яких-небудь ознак людської присутності. Довкола була сонна, невинна природа, з переважанням яскравих зелених тонів серед рослинності. Хоча робити поквапливі висновки Антон не збирався, діаметр улоговини перевищував сотню кілометрів, і, по мірі спуску вниз, її далекий край все більше потопав у голубуватому, туманному серпанку. В близьких околицях розглядати також було особливо нічого, під ним простягся щільний шатер крон, з яких стирчали лише схили і вершина пагорба.
Втім, одне місце поміж безкрайнього моря зелені попри все привернуло увагу Антона. Вдалині, приблизно в двадцяти кілометрах від пагорба, в кронах дерев зіяла значна діра, по краях якої виднілися сліди справжньої пожежі.
«Напевно, гроза»,  —  висловив припущення він, долаючи останній відрізок спуску. 
Під покривалом найближчих дерев його чекав Пух. Він розтягнувся на короткій і жорсткій траві, неначе загублена випадковим велетнем цеглина, і Антону на думку спало несподіване запитання, що лише поповнило список пов'язаних із звіром дивацтв: як, запитується, поєднувалося забарвлення його шерсті з довколишньою зеленню, де не було навіть натяку на руді або коричневі кольори?
Антон ще не знав, що відповідь на запитання, що мучили його, розташована зовсім близько, менш ніж у кілометрі, прямо на схилі пагорба, що здіймався попереду...


РОЗДІЛ IV.
Сторінки долі.

Під рифленими підошвами черевиків пружинила сплутана, жорстка на вигляд і на дотик трава. Спустившись з останньої тераси, Антон підійшов до лежачого в тіні дерева рудого звіра і сів, відчепивши від пояса флягу з водою. Після довгого спуску він відчував утому, до якої він не звик. Рана на спині, незважаючи на те, що уламок, зрикошетивши від бронепластин скафандра, пройшов по дотичній та лише глибоко роздер шкіру, заподіювала незручності і біль. Він відчував, що його знову починає лихоманити.
Зробивши декілька ковтків, він склав долоню човником і, наливши в неї води, підніс до морди звіра, що млів від спеки.
Рожевий язик накрив його руку, з готовністю злизавши воду.
Антон посміхнувся. Цей дивний звір діяв на нього як ковток заспокійливого. Незважаючи на невизначеність свого положення, рану та інші неприємні моменти, Антон дуже гостро відчував, як його розум випливає з того виру безумства, куди був безповоротно занурений протягом двох, що здавалися вічністю, років війни.
Поки він роздумував, роблячи економні ковтки з прохолодної фляги, Пух встав, ліниво обійшов довкола групи дерев і, повернувшись до Антона, раптом обережно закусив його рукав.
У перший момент Антон злякався, мимоволі здригнувшись, але Пух, не ослаблюючи хватки напівзімкнутих іклів, раптом позадкував, ледь не поваливши його на землю.
 —  Гей, почекай...  —  Антон встав, насилу втримавши рівновагу.  — Чого ти хочеш?!
Звір відпустив його рукав, пробіг декілька кроків у напрямку порослого чагарником схилу пагорба, зупинився, заклично поглянув на людину, і побіг далі, щомиті озираючись, допоки не переконався, що Антон зрозумів його бажання і слідує за ним.
Поведінка кота насторожила Антона. Його ейфорія і добросердя вмить випарувалися, немовби їх і не було взагалі. Він не відмовлявся йти за своїм рятівником, що чомусь раптом самовільно взяв на себе роль провідника, але все це виглядало досить дивно, якщо не сказати  —  загрозливо...
 —  Йду, йду, не хвилюйся,  —  спокійно промовив він, коли Пух у черговий раз зупинився, вже біля самої стіни чагарнику, в хащі якого простягалася вузька пряма стежка. Незважаючи на удаваний спокій, Антон був схвильований таким несподіваним поворотом подій. Прагнучи діяти непомітно, він увімкнув детектори свого захисного костюма і дістав пістолет, знявши важіль запобіжника.
Стежка була вузькою. Ідучи в декількох кроках позаду Пуха, він зауважив на колючих гілках чагарнику, що здіймався трохи вище людського зросту, повислі подекуди клапті сірої і рудої шерсті.
Значить, Пух і його родичі, в наявності яких Антон не сумнівався, помітивши, що клапті шерсті різняться не лише за кольором, але і за відтінками, часто користувалися цією стежкою. Мабуть, вони...
Думка Антона обірвалася, неначе її відсікли ножем.
Стежка закінчилася. Він стояв на краю чималої галявини.
Чесно кажучи, він очікував побачити тут все, що завгодно, починаючи від засідки зголоднілих хижаків і закінчуючи поселенням первісних котів. Але те, що з'явилося перед його очима, ввергло розум Вербицького у секундний шок...
Посеред галявини, обнесеної невисоким символічним парканом з дюралевих листів, стояв нахилений аварійний модуль, наполовину розібраний і доповнений привареними до нього секціями, так що все це разом віддалено нагадувало перше убоге житло колоністів його рідної планети, зібране з розукомплектованих секцій вантажної сфери «Кривича»... 
Антон мимоволі позадкував, цілком серйозно побоюючись за свій глузд, допоки йому в спину не вперлася гостра гілка.
Пух наблизився, вигнув спину дугою і тихо завив.
Антон, знаходячись у цілковитій прострації, абсолютно збентежений таким неймовірним поворотом подій, стояв на місці, переводячи погляд з побляклої алюмінієвої огорожі, що покосилася від часу, на старе житло, зварене з обшивки рятувального корабля, потім на виючого кота і розкладені вздовж паркана в певній послідовності білі черепи різних ящерів...
Пройшла хвилина, і він нарешті зрозумів, що ще не з'їхав з глузду, а сама галявина така ж реальна, як і він сам.
На нього раптом повіяло минулим...
Він, чиє серце було знищене ненавистю, чия душа давно відмерла від болю, він,  —  людина, яка бачила, як випаровуються тисячі людських життів, зметнувшись в стратосферу вируючою хмарою ядерного вибуху, —  він зробив крок уперед, до цієї непоказної споруди, зібраної з посічених космосом шматків обшивки, і раптом до болю в грудях відчув, що ступає по землі, де присутній дух трагедії чи не гіршої, аніж доля його батьківщини...
Переливчасте виття кота, що осів на задні лапи, лунало у вухах Антона як реквієм...
Ніколи згодом він не міг пояснити навіть самому собі, чому так гостро він співпереживав цьому місцю, навіть ще не знаючи про те, що приховують ці стіни, які здіймаються за скособоченим парканом.  
Пух не пішов за ним. Він зненацька замовк, щойно нога Антона переступила невидиму лінію.  
За скріпленими болтами шматками дюралю перед Антоном відкрився вимощений таким самим матеріалом невеликий двір. Попереду він побачив щільно закритий овальний люк, до якого була прироблена ручка. На вершині споруди закляк штир вітряної енергостанції з огризками лопатей в кріпильних гніздах. На тьмяному покритті подвір’я розпласталися дві потріскані секції сонячних батарей, від яких до стіни будинку тягнувся товстий кабель. У протилежному кутку височіла дивна споруда з двох перехрещених кріпильних штанг, біля підніжжя якої стояла намертво пригвинчена до покриття подвір’я пом'ята і обгоріла дюза планетарного двигуна. На місці пересічення двох штанг був укріплений рівний прямокутний шматок пластику.
Антон підійшов ближче і помітив літери, накреслені розпеченим вістрям на вічному, нетлінному матеріалі.

ПАМ'ЯТНИК НЕВДАЛІЙ ПОСАДЦІ
УГО УРГЕЙМ
КУРТ СЕРХЕНСОН
ОЛЬГА ВОРОНІНА
КОЛОНІАЛЬНИЙ ТРАНСПОРТ «КРИВИЧ»
2217 РІК.

Антон відчув, як холод і дрож повзуть по його спині.
Він, як і всі, вчився у школі. Він, без ніякого перебільшення, зачитувався історією своєї планети ще десятилітнім хлопчиськом, палко уявляючи, як корабель, що загубився в глибинах космосу, шукає притулку для тисяч заморожених у його череві колоністів, як його екіпаж вантажиться в маленькі розвідувальні кораблі, аби досліджувати навколишні зірки, і як довго та болісно чекали ті, хто залишався на «Кривичі», їхнього повернення...
Один корабель так і не повернувся, і ніхто ніколи не дізнався про долю, що спіткала його...
Командиром того розвідувального корабля був Уго Ургейм...
Антон, далекий нащадок прибулих на «Кривичі» колоністів, стояв зараз перед залишками рятувального модуля того самого зниклого розвідника.
Він простягнув руку і з тремтінням торкнувся шматка холодного, вицвілого на сонці пластику, неначе той міг передати через століття тепло душ людей, що покоїлися у цьому місці.
Потім у мертвій тиші Антон обернувся і зробив декілька кроків, що відділяли його від овального входу.
Ущільнювач з армованої пластиком гуми давним-давно обсипався. Металеві петлі, колись покриті захисною речовиною, знищила іржа, і вони протяжно скрипнули, коли він потягнув за ручку, прироблену до люка.
На нього повіяло вогкістю, віковим пилом і ще чимось древнім, чого він не зміг розпізнати...
Центральне приміщення, перероблене з вантажного відсіку рятувального модуля, було обставлене меблями, виготовленими з порожніх вантажних контейнерів і пластикових кофрів. Він оглянув його, роздивляючись непоказні шафи, стільці, стіл, заіржавілі грудки, дбайливо розкладені на полицях, які були колись приладами і інструментами... Його обережні кроки потривожили віковий спокій цього приміщення, і услід за ним в повітря злетіли легкі хмарки пилу, на які давним-давно перетворилися всі схильні до тління речі.
З центрального приміщення вели троє дверей, одна з яких виявилася прочиненою.
Він увійшов.
У стіну невеликої кімнати був врізаний круглий ілюмінатор. Перед ним стояв споруджений з контейнера робочий стіл, на якому знаходився демонтований з пульта управління комп'ютер. Його темний монітор віддзеркалював падаюче з вікна світло. Впритул до столу примикало пластикове ліжко, яке покривав шар спресованого від часу пилу. Вздовж іншої стіни стояли щільно закриті шафи.
На столі біля комп'ютера лежав стос пластикових листів. Антон підійшов ближче і лише зараз помітив, що шар пилу, який покривав ліжко, не скрізь рівномірний. Придивившись, він із острахом зрозумів, що пил має форму людської фігури...  
У перший момент він ледь не вискочив геть. Антон ніколи не рахував себе боягузом, але той напівмістичний жах, змішаний з благоговінням, що він відчув з першого моменту, заледве пересік межу нахиленого паркану, здавалося, здатний розчавити, позбавити волі кожного, хто з’явиться тут.
Пересиливши себе, він підійшов до столу і схилився над стосом прямокутних пластин. Це було послання. Лист був адресований йому  —  далекому нащадку тієї людини, чий прах лежав на пластиковому ліжку...
Антон сів на край зітлілого крісла, від якого залишився лише непідвладний часові каркас, і присунув до себе стос списаних старанним почерком пластин. Людина, що залишила ці рядки, виводила їх розжареним вістрям на пластикових кришках різних контейнерів. Мабуть, вона розуміла, що пройдуть сотні, а можливо, і тисячі років, перш ніж нога людини знову переступить цей поріг, і зробила все від неї залежне, аби послання дійшло до адресата...
Антон узяв в руки верхню пластину і заглибився у вивчення знаків.
Текст був написаний на російській мові...

«24 липня 2247 року.
Я залишився один. 
Сьогодні, через дев'ятнадцять років після того, як доля закинула нас на цю планету, я вперше відчув, що таке справжня безпорадність.
Оля померла тихо, уві сні. Я поховав її на подвір’ї, поряд з Ургеймом.
Сумно, що ніхто не зробить цього зі мною».

Антон тремтячими пальцями поклав першу пластину і взяв наступну, яка була значно більшою. 
«27 липня.
Перечитав вирізаний напередодні запис і зрозумів, що безглуздо буде провести свої останні дні в глибокій депресії... Врешті-решт, відлітаючи із Землі, ми сподівалися відшукати планету, на якій змогли б почати нове життя, без  сонмища гнійників, що роз'їдають цивілізацію.
 Мені шістдесят років, тридцять з яких я провів на невинній планеті, чимось схожій на Землю, поряд зі мною була кохана жінка, так що мені дійсно гріх скаржитися на долю.
До того ж ми залишили тут помітний слід, який, я сподіваюся, не зникне разом з нами, а переживе століття...
Я не стану витрачати відпущений мені час на переказ минулого... Зрештою все наше життя, починаючи з катастрофи розвідувального корабля на сусідній планеті цієї системи і практично до останніх днів, описане Ольгою в бортовому журналі аварійного модуля. Там всі її думки, зібрані нами наукові дані, оцінки тієї катастрофи і так далі.
На даний момент мене хвилює зовсім не халатність Уго Ургейма, що призвела до катастрофи, і не наші з Ольгою переживання. Все це вже у минулому. Зараз мене турбують ті, хто залишається тут, як живе свідоцтво нашої присутності на планеті.
Мова піде про котів.
Перші роки, відразу після посадки, ми не думали ні про що подібне. 
Ми з Ольгою боролися за виживання. Будували цей будинок, досліджували біосферу планети, методом проб і помилок складали раціони живлення, очищали воду, добували енергію.
Потім, після декількох болісних і напружених років, життя поступово увійшло до второваної колії, ми вижили, освоїлися, налагодили побут, з'явився вільний час, інтереси, розваги, надії і мрії...
Єдине, чого ми собі не могли дозволити,  - це мати дітей. Ми багато обговорювали поміж собою це питання, допоки не прийшли до спільної думки, що не маємо права народити потомство, приречене на деградацію. Річ у тім, що велика частина апаратури і запасів модуля були безповоротно втрачені або серйозно пошкоджені при жорсткій посадці. Єдиний апарат ембріонального клонування і пов'язаний з ним лабораторний комплекс не в змозі підтримати популяцію людей на рівні, який би дозволив уникнути одружень поміж нашими прямими нащадками. Приблизні розрахунки показали, що за подібних умов вже у третьому поколінні неминуче почнеться виродження генофонду і, як наслідок, - поступова фізична і розумова деградація...
Жодна нормальна людина не побажає подібної долі своїм дітям.
Та все ж нам було вкрай тоскно в оточенні чужої природи, застиглої на рівні панування земноводних ящерів. Я вже не пам'ятаю, коли в голову Ользі прийшла думка про те, аби відповідно до наших можливостей використати частину вцілілих ембріонів з обов'язкового запасу, яким комплектується кожен розвідувальний модуль, і виростити домашніх тварин.
Ми зупинили свій вибір на котах. Оля неодноразово говорила, що мріє мати маленького, пухнастого кошеня, і, врешті-решт, ми наважилися. 
Перший досвід виявився вдалим. Ми виростили декілька пар, отримавши від них здорове потомство і свіжий матеріал для ембріонального клонування. Наші маленькі вихованці швидко освоїлися і незабаром вже вільно розгулювали не лише по будинку, але і по околицях. Деякі з них поступово здичавіли, і з цього, власне кажучи, і почалися неприємності.
На наших вихованців розпочалося справжнє полювання з боку рептилій, що населяють улоговину. Був період, коли чи не щодня ми з Ольгою знаходили недалеко від будинку клапті шерсті і останки невезучих і цікавих за своєю природою котів.
Нам нічого не залишалося, як тримати їх узаперті дома або в спеціальних клітках  на подвір’ї, але це не могло вирішити проблему остаточно. Кішки регулярно приносили потомство, деякі ухитрялися тікати від нас, загалом, процес їхнього розмноження вийшов з-під нашого контролю. Ночами навколо лунали демонічні крики рептилій, які, здавалося, сповзаються сюди зі всієї улоговини. Моя дружина плакала, я був у розгубленості, і у нас обох накопичувалася ненависть до знахабнілих ящерів.
Найгірше було те, що наш запас патронів до стрілецької зброї, швидко танув, і уже незабаром ми повинні були постати перед дилемою: або ящери раз і назавжди дадуть спокій нашому житлу, або ми будемо вимушені відбиватися від них каменями і палицями...
Саме тоді мені прийшла в голову думка спробувати змінити програми клонування так, щоб наші вихованці змогли не лише постояти за себе, але захистити і нас. 
Декілька місяців ми з Ольгою не вилазили з розгорнутої в будинку лабораторії, поки після шести місяців відчайдушних зусиль з апарату біологічної реконструкції не вийшло перше Кошеня - пишу це слово з великої букви. Воно мало коричнево-руде забарвлення і було розміром з хорошу сторожову вівчарку.
Так розпочала своє життя популяція цих дивних, ласкавих, відданих і водночас сильних, незалежних тварин, що назавжди позбавили нас від проблеми протистояння з довколишньою природою. Вони дуже швидко розселилися по улоговині, помітно зрушивши її природний баланс на свою користь, і ми деякий час серйозно побоювалися, що стануться безповоротні зміни, ящери зникнуть, а наші вихованці просто вимруть з голоду, але, на щастя, цього не сталося. Поступово вони заповнили частину звільненої екологічної ніші, рівновага відновилася, і все повернулося на свої місця, як тільки чисельність їхньої популяції застигла на відмітці тридцяти-сорока екземплярів.
Наступні роки можна назвати, напевно, найщасливішим періодом у нашому житті.
Коти перебралися жити в ліс, але декілька представників по якійсь їхній взаємній згоді постійно знаходилися у нас в будинку, періодично змінюючи один одного. Інші також не розпалися на пари або дрібні групи, а з незрозумілої нам причини влаштувалися в одному місці, кілометрах в двадцяти від нашого пагорба, майже на самій межі боліт. Звичайно, сталося це не відразу,  —  пройшло не менш аніж п'ять-шість років, допоки не встановився описаний мною стан речей.
Зараз, коли я пишу ці рядки, в лісах змінилися вже два покоління котів. З часом ми стали помічати досить дивні і надзвичайні явища. Не знаю, що відіграло вирішальну роль: зміна програм клонування, що породила випадкову мутацію, або ж пропорційне збільшення об'єму головного мозку і без того кмітливих домашніх тварин, але останніми роками вони демонструють нам явні ознаки розвитку розумових здібностей...»

«12 січня 2248 року.  
Тепер немає ніяких сумнівів,  —  вони приймають мене за Бога. З дня смерті Ольги пройшло півроку, і за цей час жоден з них не пересік межі нашого паркану. Наче на людське житло накладено табу.
Я зовсім одряхлів, старість навалилася якось раптово, без попередження. Напевно, виною усьому самотність. Вже декілька місяців я не відходжу від будинку далі за півкілометра, і наші вихованці справно носять мені свіже м'ясо. Моєї допомоги вони давно не потребують. Сильні, горді, граціозні, - на них приємно дивитися. Між нами немає жодного відчуження, просто ніхто з них вже не забіжить у будинок і не вткнеться в коліна холодним, мокрим носом. Створюється відчуття, що вони продовжують любити мене, але на шанобливій відстані.
У них, без сумніву, присутній первісний розум, інакше як пояснити дивні візерунки з начисто обгризених черепів, що вони регулярно викладають біля паркану? Кумедно і сумно дивитися на їхні заняття. Я все частіше замислююся: яким буде їхній подальший розвиток? Чи зможуть вони переступити межу примітивного ідолопоклоніння і розвиватися далі?..»

На цьому обривався останній запис.
Антон насилу відірвав погляд від пластини, на якій ще залишалося достатньо вільного місця, і поглянув на останки людини.
Це був Курт Серхенсон...
Смерть обірвала його дивний щоденник, але Антона не полишало відчуття, що ця людина померла спокійно.
Вставши з крісла, він підійшов до ліжка. Потрібно було зібрати прах... Рука Антона потяглася до пояса і застигла.
Ні... Не варто порушувати спокій цього місця...
Він був солдатом і за ті роки, що вела його доля по мінливих стежинках війни, навчився стримувати свої почуття. Його завжди пригнічувала зайва ритуальна метушня.
Декілька хвилин він простояв не ворушачись, в скорботному мовчанні вдихаючи затхлий запах будинку, який за минулі століття сам перетворився на склеп. Він відчував себе зайвим серед його тиші і вічного спокою.
Кинувши прощальний погляд на прах далекого предка, він повернувся і вийшов.

...Поки він знаходився всередині будинку, в безхмарному небі почали з’являтися темні хмари. У в'язкому повітрі виразно пахло близькою грозою.
Антон пересік вимощений шматками обшивки двір і підійшов до хвіртки.
Пух сидів як статуя на тому ж місці, де він залишив його більше години тому. Побачивши людину, кіт обернув голову.
Антон вийшов за паркан і, прагнучи не наступати на черепи, наблизився до кота. Сівши біля нього навпочіпки, він заглянув у зелені очі Пуха і запитав:
 —  Значить, ти думаєш, що я  —  Бог, так?
Антон раптом спіймав себе на думці, що відчуває спокусливе бажання. Там, за межами атмосфери, де панували льодисті розсипи зірок, його не очікувало нічого, окрім кровопролитної війни, безумства і смерті. Ніхто не чекав лейтенанта Вербицького, у нього не залишилося рідних, а своєю сім'єю і дітьми перешкодила обзавестися все та ж війна...
 —  Ні, Пуху... ми не боги,  —  раптом промовив він, дивлячись у зелені очі звіра.
Кіт покосився на нього, не змінюючи пози, і Антон відразу зрозумів, що той відчуває болісне роздвоєння бажання, яке, можливо, вперше прийшло у його первісний розум; погляд кота метався поміж людиною і стінами святилища, і, видно, в його душі вирішувалося у цей момент винятково важливе питання  —  що головніше  —  людина, що несподівано спустилася з неба, або ж ветхі стіни древнього капища, мешканців якого не застали навіть його прадіди...
Нарешті він зробив вибір. М'язи Пуха напружилися, шерсть встала дибки, і він позадкував назад. Проминувши якусь видиму лише йому незриму межу, він обернувся, нервово уркнув, одним стрибком підлетів до Антона і  відразу штовхнув його твердим як камінь лобом прямо в груди, вимагаючи ласки.
Друге пришестя відбулося. Вибір був зроблений.
Він розсміявся, упавши на спину, і Пух, неймовірно задоволений, також повалився поруч з ним на жорстку пружну траву, щасливо муркочучи і тицяючи носом в руки і груди Антона. Він запустив пальці в його густе хутро, дивлячись у бездонну блакить небосхилу, що простягся над ним, на яку продовжували повільно наповзати, пожираючи блакить, важкі грозові хмари.


РОЗДІЛ V.
Розв’язка.

За годину, зійшовши з пагорба, вони пройшли близько двох кілометрів на захід, рухаючись вглиб улоговини, і опинилися на краю величезного болота,  —  ціле море застояної коричневої води розкинулося перед Антоном, що споглядав його з похилого берега.
Болото було досить мілким, і його у всіх напрямках перетинали виступаючі з води пагорби. На них росли ті ж самі дерева з плоскими розкидистими кронами, але тепер до них приєднався чагарник і висока трава. З води стирчали стовбури рослин другого виду: вони були схожі на папороті, були значно нижчі і розложисті. У повітрі витав запах торфу, чулися звуки чиїхось хлюпаючих кроків, шипіння, шелест і пронизливі, нервові викрики якихось тварюк...
Пух, що сів поряд з Антоном, не звертав на них жодної уваги, для нього вони були звичайним багатоголоссям рідного лісу. 
Антон поглянув на захмарене небо, що виднілося крізь проріхи в листяному покрові, і озирнувся довкола, шукаючи сховище від дощу. Скоро повинен був наступити вечір, і його турбувала думка про майбутній нічліг в улоговині. До того ж вони віддалялися від виходу нагору, де залишився винищувач Вербицького, і це ніяким чином не входило в плани Антона. Але його рудий супутник, мабуть, думав інакше. З наполегливістю, що межувала із звичайною впертістю, він вів людину вглиб улоговини, ваблячи за собою в лісову гущавину. Котові було, вочевидь, плювати на винищувач, і його анітрохи не турбувала війна людей.  
Допоки Антон оглядав околиці, в глибині болота виник якийсь рух.
Пух вмить напружився. Шерсть на його загривку встала дибки, він припав до землі, нервово перебираючи передніми лапами і втягуючи задушливе, вологе повітря.
Антон застиг, спостерігаючи за ним.
Шум наближався. Він доносився з протилежного схилу найближчого пагорба, що стирчав з каламутної застояної води болота у декількох десятках метрах від берега.
Пух, як і раніше припадаючи до землі, проповз кілька метрів на череві, беззвучно увійшов до води і раптово стрибнув, злетівши в повітря на декілька метрів.
Із-за папороті, що зростала на пагорбі, Антон не міг розгледіти того, хто привернув увагу кота. Руда блискавка з тріском влетіла в саму гущавину крислатого, м'ясистого листя, звідки відразу пролунало шипіння, короткий крик і звуки відчайдушної боротьби.
Антон застиг на березі, не знаючи, що йому робити  —  залишатися на місці або ж кинутися в болото, де відбувалася справжня сутичка.
Поки він вагався, все було закінчено. З поламаних чагарників з’явилася вимазана болотяним багном голова Пуха, що стискав у пащі розтерзану змію.
Антон мимоволі похитав головою, дивуючись силі і відважності свого супутника. Тулуб змії все повз і повз, і Пух пройшов не менше п'яти метрів, перш ніж із чагарників з’явився її хвіст. Горло земноводної тварюки було розтерзане, і голова висіла на тонкій смужці лускатої шкіри.
Дійшовши до берега, кіт кинув трофей біля ніг Антона і втомлено повалився поруч, скоса позираючи на людину.
З небес поволі починали падати перші великі краплі дощу.  

 *       *       *

Невелике вогнище шипіло і плювалося, насилу пожираючи мокрі гілки, але, незважаючи на проливний дощ, на невеликій місцині під кроною дерева-парасольки було сухо і затишно.
Антон сидів, притулившись спиною до шорсткого стовбура, і палив, дивлячись на вогонь. Біля його ніг розтягнувся ситий і задоволений Пух. Вогонь відбивався у його величезних очах, неначе в них самих танцювали вогники полум'я.
Незважаючи на ілюзорну ідилію, на душі Антона було важко, і в його голові снували  невеселі думки.
Він не був готовий до ролі, що нав'язувала йому доля. Прожити залишок свого життя на цій планеті, виховуючи плем'я первісних котів, куди, як зрозумів Антон, тягнув його Пух, було понад його сили. Але що він міг протиставити долі?
Мабуть, це був його єдиний шанс залишитися живим, не згоріти на цій війні, адже він пролив чимало крові, відстоюючи незалежність Еліо, і мав право із спокійною совістю дихати чистим повітрям цієї планети...
Антон нервово глитнув, викинув недопалок і закрив очі.
В уяві миттєво з'явилася рубка керування винищувача, у вуха вдарило високочастотне виття перевантажених двигунів, запах перегрітої ізоляції змішався у його пам'яті із дзенькотом падаючих на дно сусіднього відсіку стріляних гільз. Перекошене обличчя Володі Сінельшина з акуратною діркою в лобі знову дивилося на нього скляними, мертвими очима...
Антон здригнувся, розплющивши очі, але чіпке видіння все ще стояло перед ними, перетворюючи на ворожі танцюючі вогники багаття і наповнюючи дощову нічну пітьму скорботними, вирваними з минулого привидами.
Ні... Цієї крові ніколи не буде достатньо. І він не зможе грати роль задоволеного і ситого бога, знаючи про те, що на орбітах рідної планети помирають у тісних кабінах бойових машин такі ж, як і він, молоді хлопці... Він був потрібен там.
...З глибин улоговини зненацька донеслося віддалене, приглушене дощем і відстанню виття.
Пух, розімлілий після ситної вечері біля багаття, підскочив, немовби в його тілі раптом звільнилася пружина. Декілька секунд він метався попід деревом, потім раптово стрибнув в стіну дощу, миттєво розчинившись у мороці, але відразу повернувся.
Виття повторилося. Потім ще раз. І ще.
Пух закляк, благально дивлячись на здивованого Антона. З його шерсті великими краплями стікала дощова вода.
Антону не потрібно було володіти особливою прозорливістю, аби зрозуміти, що означає цей безумний, благальний погляд. Там, звідки доносилося протяжне виття, було плем'я Пуха, і там трапилася якась біда. 
 Він мовчки встав, швидко зібрав розкладені довкола багаття речі, закинув за спину пластиковий кофр, загасив вогонь і обернувся до застиглого в мовчазному, тривожному чеканні кота.
Лейтенант Вербицький завжди без питань повертав борги, а не допомогти цій дивній істоті він просто не міг.
 —  Веди,  —  промовив він.
Пух розвернувся і стрибнув у зливу.

*       *       *

Вони бігли біля двох годин, і Антона вже хитало від утоми.
 —  Зачекай...  —  прохрипів він, із зусиллям привалившись до мокрого стовбура дерева.  —  Дай відсапатися...
Пух, що вже віддалився на велику відстань, повернувся і покірно ліг біля його ніг. Його прекрасна шерсть злиплася і висіла мокрими бурульками, тіло тремтіло.
Антон, пересилюючи лихоманку, що повернулася, дістав стимулятор з недоторканного запасу і змусив себе проковтнути желатинову кульку. Йому дуже хотілося пити, але вода у флязі закінчилася, а очищати болотяну брудну воду за допомогою хімічних фільтрів не було часу.
У перші півгодини цього безумного нічного марш-кидка до них періодично доносилися нявчання і крики котів, потім вони замовкли, і це дуже непокоїло Антона. Пух ткнувся лобом у бік Антона, ніби кваплячи людину. За цю ніч між ними встановилося мовчазне, засноване на інтуїції взаєморозуміння. Дорога лісом, під проливним дощем була важка і небезпечна. Антон двічі провалювався у болото, не зауваживши потемки вікна стоячої води, і обидва рази йому на допомогу приходив Пух. Потім сам кіт сильно поранив лапу, загнавши в неї двосантиметровий шип, і Антону довелося при світлі кишенькового ліхтарика робити маленьку хірургічну операцію по видаленню зазубленої занози...  
Антон погладив мокрого, тремтячого кота і розпростався, відірвавшись від стовбура дерева.
 —  Йдемо.
Пух мовчки схопився і з готовністю побіг уперед. Він міг пересуватися набагато швидше за людину і легше переносив всі перипетії їхньої нічної подорожі.
Злива майже припинилася, небо подекуди просвітліло, і в улоговинках над болотами поплили перші клапті світанкового туману.
Антон не замислювався над питанням, чому він так відчайдушно слідує за Пухом. Йому не потрібно було нічого вирішувати,  —  далеке виття відразу ж охопило лейтенанта передчуттям великої і непоправної біди.
По мірі того як десь за горами, далеко за краєм улоговини вставало сонце, тут, внизу, згущувався туман. Незважаючи на те, що більшу частину дороги вони пройшли в непроглядній пітьмі, Антон зауважив, що весь цей час вони рухалися вздовж краю болота, лише зрідка заглиблюючись у нього, коли не залишалося іншого вибору. Пух дуже добре знав і відчував напрям.
Ось і тепер він на секунду зупинився, його мокрі боки сильно здималися, поки він жадібно втягував у себе ранкове повітря. Потім, щось відчувши, він знову зірвався з місця, не забуваючи при цьому постійно озиратися на людину.
Пологий, порослий травою і рідкими кущами заболочений берег раптом почав круто забирати праворуч, попереду з ранкового туману все виразніше проступали контури невисокого пагорба, коли Антон почув підозрілий скрегіт і майже відразу ж спіткнувся об щось м'яке...
Він зупинився, ледве втримавши рівновагу на слизькій землі, поглянув собі під ноги і відчув, як щось обірвалося всередині.
Під ногами Антона в забрудненій кров'ю траві витягнулося півтораметрове сіре тіло з вогнепальною раною на боці.
Це був кіт... вірніше кішка, якщо зважати на два ряди сосків на її животі. Скляні очі тварини дивилися в рожевіючі небеса.
Ззаду пролунали м'які кроки. Він обернувся.
За його спиною стояв Пух. Мокра шерсть здибилася, очі горіли безумним, жовтим вогнем.
Він повільно підійшов і обнюхав труп.
Потім підняв очі і поглянув на Антона.

У цьому красномовному погляді було все  —  біль, подив, лють, докір...  
Антон стояв, похнюпивши голову, і відчував, як безмежний шал, що володів ним усі ці роки, накочується невблаганною, задушливою хвилею. Він знову, як тоді, після вибуху, відчув себе винним. І жоден здоровий глузд не в змозі був позбавити його від цього відчуття.
Він не міг поглянути в очі Пуху.
Тут, на березі каламутного болота, він уперше зрозумів, хто такі люди і яка їхня міра відповідальності за свої вчинки.
Чума... Проказа, що повзе по Галактиці і розносить зародки смерті.
Одні множили життя, інші знищували його, але всі разом вони в очах цих істот були одного роду-племені. Безжальні, охоплені пихатістю і ненавистю один до одного боги, не здатні розібратися зі своїми власними проблемами...
Антон змусив себе підняти погляд і подивився у повні страждання очі Пуха.
 —  Ми не боги...  —  прошепотів він.  —  І ніколи ними не будемо...
Потім повернувся і, не ховаючись, попрямував до краю болота, з якого, оточений поваленими деревами, стирчав корпус важкого орбітального перехоплювача.
У очах Антона стояли сльози. Ніколи у житті лейтенант Вербицький не відчував усередині себе такої абсолютної порожнечі, як у цю мить. Його рука лягла на рукоятку автоматичного пістолета.
Берег болота у цьому місці різко завертав, утворюючи затоку із стоячою каламутною водою. Посеред повалених, вивернутих з корінням дерев, йому раз у раз траплялися закляклі трупи котів. У деяких місцях глибочіли свіжі воронки, що вже заповнилися водою.
Орбітальний перехоплювач  —  величезна, завдовжки близько сорока і завтовшки десяти метрів, трикутна обтічна плита  —  стирчав, встромившись одним крилом у в'язкий грунт болота прямо посеред затоки. Його люки були відкриті. У чотирьох місцях до корпусу були прикріплені аварійні кронштейни з автоматичними лебідками, від яких до скель тягнулися чорні шнурки металевих тросів.
Скрегіт повторився.
Антон бачив, як натяглися троси і багатотонна машина злегка рушила вгору, помалу починаючи вирівнюватися. Нехитрий механізм був запозичений у позашляховиків: прикріплені до броні штурмовика лебідки натужно ревли, змотуючи троси і сантиметр за сантиметром витягували бойову машину з болота.
Зовні нікого не було видно, пілот напевно знаходився в цей момент у рубці керування.
По краю болота у живописному безладі були розкидані врослі у землю уламки скель. Антон зупинився під прикриттям такого валуна і обернувся, аби поглянути, що робить його супутник.
З високої трави, у тому місці, де лежала мертва кішка, стирчали спина і загривок Пуха. Він як і раніше обнюхував труп.
Упевнившись, що той не збирається потикатися на болото, Антон обернувся, почувши за спиною важке зітхання трясовини, чавкання і гучний удар.
Орбітальний перехоплювач нарешті вирівнявся і днищем униз впав у воду. Один з тросів не витримав навантаження і обірвався, розтявши повітря свистячим чорним розчерком. Важка машина злегка занурилася в потривожене, вируюче болото і застигла, утримувана трьома натягнутими тросами. 
У цей момент комп'ютер перехоплювача помітив Пуха, чия спина виднілася з трави на пологому схилі, що опускався до болота. Антон побачив, як здригнулася, розвертаючись у бік кота автоматична турель, і кинувся вперед. 
Вибігши на берег, він на мить зупинився, підняв зброю, і три постріли гучним відлунням роздерли туманну ранкову тишу. Сенсорний комплекс турелі розлетівся уламками, стволи декілька разів конвульсивно сіпнулися і завмерли.
Антон стрімголов упав під прикриття валунів, переслідуваний по п'ятах розривами пострілів, - це автоматично спрацювала вакуумна турель протилежного борту. В обличчя сипонула гаряча кам'яна крихта, але він, важко дихаючи, вже лежав в укритті, в недосяжній для кулеметів перехоплювача зоні.
Машинально стерши з лиця крапельки крові, що виступили з порізів, Антон виглянув назовні.
Руда спина зникла, лише на схилі невеликого, розташованого неподалік пагорба рослини хвилювалися, виказуючи чийсь стрімкий рух.
Відкриті люки перехоплювача з брязкотом закрилися.
Декілька хвилин над потривоженим болотом висіла важка тиша, що порушувалася  лише звуками трясовини та бульканням смердючих газів, що піднімалися з глибини.
Антон, що причаївся за гострим уламком скелі, дістав з мокрого підсумку дві світлотермічні гранати і запасну обойму. Перемкнувши запобіжник пістолета у режим автоматичної стрільби, він знову виглянув, почувши, як у видавані болотом звуки додалися характерні підвивання сервоприводів.
На броні перехоплювача розташовувалися декілька півсферичних здуттів. Миттєво одне з них повернулося довкола своєї осі, і бронеплити, що закривали його, раптово розійшлися, сховавшись у обшивці. Під ними знаходився звичайний оглядовий блістер, виготовлений з бронескла, в якому були прорізані вузькі амбразури. Антон виразно бачив, як у куполі з'явилася світловолоса голова і плечі пілота.
Видно було, що він дуже стурбований раптовою відмовою автоматичної турелі, хоча міг і не почути постріли, якщо, звичайно, у кабіні керування не були увімкнені зовнішні мікрофони.
Антон не збирався тягнути час.
 —  Ну що, будемо знайомі, ублюдок...  —  голосно промовив він, не показуючись із укриття. У правій руці він стискував світлотермічну гранату, і його палець дослівно нив на сенсорі її активації.
При звуці його голосу пілот здригнувся і у паніці завертів головою.
 —  Хто тут є?!  —  на ламаній російській прокричав він, продовжуючи озиратися по сторонах.
«Твоя смерть»,  —  похмуро подумав Антон, роблячи крок із-за валуна.
Спочатку він хотів поговорити з ним, розповісти історію котів, адже вони обоє, врешті-решт, були людьми і повинні зрозуміти один одного. Пілот перехоплювача міг і не підозрювати про скоєне, - впавши в болото позаминулої ночі під час пам'ятної грози, він напевно активував автоматичну програму захисту, поки займався ремонтом усередині корабля, і котів швидше за все відстрілював бойовий комп'ютер, але, поглянувши у мутні, переповнені гидливим страхом і неприкритою ненавистю очі, Антон зрозумів, що розмовляти марно. Складися ситуація інакше, і цей гад не замислюючись перестріляв би тут усе живе, навіть не намагаючись ні в чому розібратися. Для таких людей має значення лише своє власне життя і більше нічого...  
На відстані ста метрів з густої трави зненацька з'явився рудий силует Пуха, і це врешті-решт урятувало Антону життя. Перш ніж виходити із укриття, йому слід було б пригадати, що цей самий пополотнілий ублюдок, що зараз так знервовано пхав ствол імпульсної рушниці в проріз бійниці, добу тому холоднокровно розстрілював людину, що повзла по каменях. 
Друга керована комп'ютером турель корабля забарилася рівно на одну секунду. Її електронний мозок не відразу визначив пріоритетність цілей: з одного боку Пух був дійсно агресивною істотою, з якими комп'ютер вів боротьбу всю ніч, з іншого ж боку озброєна, хоча і без ознак агресії, людина по класифікації була більш небезпечною від місцевої тварини, і відповідно виниклому протиріччю стволи турелі спочатку сіпнулися у бік кота, але, не завершивши руху, раптом почали повертатися до Антона. Але було запізно.
Чорна рифлена кулька світлотермічної гранати описала круту дугу і вдарилась об обшивку біля самих стволів. Сліпучий спалах, що супроводжувався гуркотом і ниючим свистом уламків, розцвів на броні штурмовика, знівечивши надбудову, і у цей момент Антон, що відвернувся, аби уберегти очі від спалаху, відчув, як щось гаряче з силою вдарило його в спину.
Він упав. Куля пробила плече, відкинувши його за камені.
Страх і близький сліпучий спалах перешкодили пілотові перехоплювача зробити постріл влучно, і він, побачивши, як упав Антон, лаючись, відкинув броньований ковпак і зістрибнув на землю, прагнучи якнайскоріше добити пораненого.
Він не бачив, як ззаду до нього мчить величезний рудий кіт.
Пух запізнився. Йому залишалося пробігти ще метрів двадцять, коли пілот перехоплювача підняв пістолет, цілячись у голову розпростертій на скривавленій траві людині, але натиснути гашетку він не встиг.
Антон, що весь цей час неймовірним зусиллям волі утримував себе на межі втрати свідомості, раптом різко викинув руку, і широкий десантний ніж з хрускотом увійшов у горло ворога. 
Пілот безглуздо змахнув руками і звалився, придавивши ноги Антона.
Пух завив, сумно осідаючи на задні лапи, але тут же схопився, кинувшись до двох розпростертих на землі тіл.
Розширені очі кота були у цей момент схожі на людські  —  стільки болю, подиву і люті читалося в них...

*       *       *

Антон поховав п'ятеро котів на пагорбі, встановивши над могилою звичайний кам'яний валун. Неподалік виднівся ще один горбик свіжовикопаної землі.
Закінчивши сумну процедуру, він трохи постояв над могилою, потім обернувся і пішов, зморщившись від болю в простріленому плечі до берега, на який з борту перехоплювача був висунутий сріблястий металевий трап.
Пух сидів на березі. Очі кота були спрямовані у туманну далечінь. Про що він думав у цей момент, не відав ніхто. Поміж котом і людиною існував стійкий емоційний зв'язок, але мовний бар'єр, що розділяв їх, виявився непереборним.
Антон сподівався, що десь поблизу Пух знайде своїх родичів, адже Курт у своїх записах згадував популяцію в тридцять-сорок осіб. Скоріш за все, на цьому березі загинув мисливський або розвідувальний загін племені, а можливо і родинний прайд, але так чи інакше Антону хотілося вірити, що його друг не залишиться на самоті, інакше його відліт межував би із зрадою.
Дошкандибавши до берега, він сів на траву поряд із Пухом. Кіт поглянув на нього своїми зеленими очима і раптом, неначе підкоряючись якомусь внутрішньому пориву, поклав голову йому на коліна.
Пальці Антона потонули в пухнастій, просохлій на ранковому вітерці шерсті. Він сподівався, що якщо Пух і не зрозумів суті всієї події, то принаймні Антон як і раніше залишався для нього якщо вже не Богом, тоді просто другом.
Деякий час він мовчав, гладячи кота.
Потім Антон встав. Пух обтрусився і, піднявши голову, поглянув на людину.
 —  Пора прощатися...  —  зітхнув Антон.  —  Мені потрібно летіти. Там,  —  він зробив невиразний жест здоровою рукою у бік неба, з якого знову привітно світило сонце,  —  там йде війна. Далеко звідси моя батьківщина, де б'ються мої товариші.  —  Він сів і заглянув в очі Пуха.  —  Я не можу залишитися, вибач...
Випрямившись, Антон різко розвернувся і ступив на трап. Пух поривчасто схопився, і в якийсь момент здавалося, що він побіжить услід за людиною, всередину корабля, але біля самого краю води він зупинився, сів і тужливо закричав...
Антону здалося, що його серце зараз лусне від горя.
 —  Тікай!  —  крикнув він, повернувшись у люкові.  —  Тікай, Пуху, зараз тут буде гаряче!
Кіт не ворухнувся.
З жадібним чавканням ущільнювачів закрилися люки. Пандус втягнувся всередину корабля, і під днищем машини в багні щось забулькало. Потім звідти повалив розпечений пар.
Пух нарешті зрозумів, що відбувається. Він відбіг на значну відстань і застиг, неначе оповита сонячними променями рудувато-золотиста статуя, встановлена на схилі пагорба.
З-під днища перехоплювача вирвалося сліпуче полум'я, і він почав повільно підніматися. Дзвінко увірвалися один за одним натягнуті троси, раптово заревіло, і машина рвонулася вгору, туди, де сяяли невидимі звідси зірки.
Пух ще деякий час дивився у небо, потім похнюпив голову і пішов геть.


ЕПІЛОГ.

Броньовані створи модульного люка різко розійшлися в сторони, і на порозі командного відсіку з'явився командир ескадри.
Черговий офіцер вистрибнув зі свого крісла і, витягнувся, віддаючи рукою військове привітання.
 —  Під час бойового чергування інцидентів не сталося, сер!  —  відрапортував він.  —  Екіпаж корабля готується до орбітального маневру!
 —  Добре, продовжуйте,  —  адмірал Вербицький пройшов до оглядових екранів, щоб поглянути на пухнасту кулю планети, до якої наближався у цей момент флагман космічного флоту планети Еліо.
Війна закінчилася півтора роки тому. Його батьківщина в кровопролитній боротьбі відстояла свій статус незалежної планети і тепер почала стрімко розвиватися, піднімаючи економіку і створюючи потужний космічний флот.
Вербицький схилився до комунікатора бойового зв'язку.
 —  Радарна рубка, доповісти становище!  —  зажадав він.
 —  Орбіти чисті, сер!  —  відгукнувся інтерком через декілька секунд.
 —  Шукайте,  —  категоричним тоном наказав полковник.  — Третя бойова палуба, на зв'язку командний пост!
 —  Вахтовий офіцер на зв'язку, сер!
 —  Бойова тривога! Гарматно-ракетним комплексам п'ять, сім, п'ятнадцять доповісти про готовність до ураження цілей!
Офіцери корабля, що знаходилися у відсіку, здивовано переглянулися за спиною адмірала. Якщо командир ескадри хотів провести звичайне тренування з ураженням учбових цілей, то навіщо вони забралися так далеко в космос?!
Проте заперечувати Вербицькому тут, на борту флагмана, не наважився б ніхто. На деяких офіцерів вигляд абсолютно сивого, незважаючи на свої сорок п'ять років, адмірала, що пройшов усю війну, від першої атаки до останнього залпу, викликав відвертий острах, більшість же членів екіпажу просто поважали свого командира...
 —  П'ятий комплекс до стрільби готовий!
 —  Сьомий готовий!..
 —  П'ятнадцятий комплекс готовий, сер!
На мить у відсіку запанувала тиша, яку зненацька порушив здивований і ледь схвильований голос чергового офіцера радарної рубки.
 —  Увага! Всім постам! Бойова тривога! Спостерігаю залп касетної реактивної установки з низької орбіти!
По крейсеру прокотилося різноголосся команд. Ракети дійсно атакували корабель! У вакуумі безшумно розверталися похилі башти гарматно-ракетних комплексів.
По обшивці і перебіркам пробігла легка вібрація  —  це запрацювали вакуумні гармати головного калібру, створюючи перед крейсером щільну стіну загороджувального вогню.
Адмірал Вербицький обернувся, поглянув на здивовані обличчя своїх офіцерів, що зосереджено працювали за пультами, дочекався першого повідомлення про знищення цілей і пішов до виходу з командного відсіку.
Крейсер продовжував вести вогонь, збиваючи встановлені ним самим ракети. Значить, гіпотетичний корабель противника так і не з'явився на орбіті... Як давно все це було...
 —  Підготуйте посадковий модуль, —  не зупиняючись, розпорядився він.  —  Група супроводу не потрібна, тільки пілот. І приведіть мого сина на шлюзовий майданчик.

*       *       * 

Пілот посадкового модуля був здивований не менш ніж офіцери, коли апарат пронизав густу хмарність і заходився знижуватися у вказаному полковником квадраті. 
Внизу, оповита туманом випарів, лежала величезна, схожа на астероїдний кратер улоговина. З одного боку до неї примикало невелике гірське плато, куди, власне, і опускався десантний модуль. Обабіч, простягнувшись до горизонту, зміївся глибокий каньйон.
Торкнувшись телескопічними опорами твердого каменя, посадковий апарат гойднувся на амортизаторах і застиг. Поки йшов процес шлюзування, пілот з подивом роздивлявся понівечений і вже суттєво поржавілий остов космічного винищувача, застиглого на самому краю плато.
Полковник першим зістрибнув на землю, озирнувся, підхопив сина і, поставивши чотирилітнього Андрійка на каміння, підійшов до винищувача.
Біля нього, утворюючи правильний ромб, були розкладені білі, обгризені черепи.
Пілот помітив, як по обличчю Вербицького промайнула розуміюча і щаслива посмішка. Підійшовши до урвища, за яким починався спуск в улоговину, він дістав ракетницю і декілька разів вистрілив у повітря.
Залишок дня пілот відверто нудьгував. Вербицький із сином назбирали сухих гілок і розвели вогнище. Андрійко веселився, підпалюючи тоненькі прутики і бігаючи з ними серед каменів, а адмірал поводився зовсім незвично. У глибокій задумливості він сидів біля багаття і дивився у туманну далечінь, наче згадуючи якісь далекі події.
Уже починало сутеніти, коли до пілота, що задрімав, долетів дзвінкий голос молодшого Вербицького:
 —  Татку, татусю, дивися, до нас іде котик!
Пілот здригнувся, поглянувши крізь прозорий триплекс кабіни у тому напрямку, куди показував Андрійко.
По протилежному краю плоскогір’я рухалася дивна процесія. Попереду гордо крокував величезний, майже двометровий кіт. Пілот ніколи не бачив живих представників цього сімейства, але у нього чомусь склалося враження, що це старий самець, який прожив довге життя, мабуть, ватажок племені, що слідувало за ним по п'ятам. Його прекрасне рудувато-коричневе хутро блищало, виблискуючи у променях вечірнього сонця; під шерстю при кожному кроці перекочувалися могутні м'язи.
Усі зупинилися у сотні метрах від адмірала, лише ватажок продовжував іти вперед, не відриваючи погляду величезних зелених очей від Вербицького. Вони були чимось подібні один на одного: статні, досвідчені, посивілі від років боротьби, і пілот мимоволі замилувався цією абсолютно фантастичною картиною.
А потім сталося щось зовсім неймовірне з точки зору звичайної людини.
Командир ескадри і старий кіт разом, немовби скинувши тягар років, кинулися назустріч один одному.
Андрійко раптом заревів від страху, пілот рвонувся з крісла, але було пізно...
Кіт і полковник зустрілися посеред плато.
Антон обійняв сивіючий загривок Пуха, а той у свою чергу ткнувся лобом у його груди.
Антон Вербицький уперше в житті плакав, не соромлячись власних сліз, а величезний рудий кіт злизував з його щік солоні крапельки вологи.

20 січня 1998 року, Псков

Остаточна редакція 27 травня 2005 року.

Адреса автора в Інтернеті: www.Livadnyy.ru 


© Оригінальний текст з особистого архіву автора А.Л. Лівадного. 
© ЗІНЧЕНКО Руслан, переклад з російської, 2009. 