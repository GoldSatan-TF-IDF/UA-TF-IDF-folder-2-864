Правило житія у світі
Гоголь Микола


Початок, корінь і утвердження всьому є любов до Бога. Проте у нас цей початок в кінці, і ми все, що тільки не візьми на світі, любимо більше, аніж Бога. Любити Бога годиться так, щоб усе інше, окрім Бога, вважати не першорядним і не головним, щоб закони Його були для нас вищі від всіх постанов людських. Його поради – вищі від усіх порад, щоб засмутити Бога важило набагато більше, ніж засмутити яку-небудь людину. Любити Бога – означає любити Його у кілька разів сильніше, ніж любити батька, матір, дітей, дружину, чоловіка, брата і друга, однак ми не любимо Його навіть тією мірою, якою любимо їх. Хто любить Бога, той уже незрівнянно дужче любить і батька, і матір, і дітей, і брата, ніж той, хто прив’язаний до них більше як до самого Бога. Любов останнього – всього лиш оптичний обман, плотська, чуттєва любов, сама пристрасна поваба. Така любов не спроможна чинити розумно, бо очі її сліпі. Насправді ж любов є світло, а не морок. В любові перебуває Бог, а не дух пітьми: де світло, там і спокій, де пітьма, там і смуток. Ось тому любов, що походить від Бога, тверда і вносить стійкість у наш характер і самих нас робить стійкими, а любов не від Бога хистка й нестримна і нас самих вчиняє хисткими, полохливими й слабкими. Через те прямо від Божої любови має походити всяка інша любов на землі. 
Любов земна, зачавшись від Божої, стає через те піднесеною і осяжнішою, адже вона велить нам значно сильніше любити ближнього і брата, ніж ми їх любимо: вона велить подавати не лише матеріяльну поміч, але й душевну, не лише піклуватися про його тіло, але й про душу, журитися не за тим, що ближній завдає нам кривди, а за тим, що він цим вчинком завдає нещастя душі своїй. Адже гріх його лежить і на нас: ми повинні були його повчити, напутити, просвітити, виховати. Тільки чи в змозі ми це зробити, будучи самі слабкими і немічними? Шляхом і дорогою Божественної любови все можливо, без неї – все важне. Щоб виховати іншого, нам слід раніше виховати себе. 
Як же виховати себе? Виховання має відбуватися у безупинному роздумуванні про свій земний обов’язок, в читанні тих книг, де зображується людина в подібному до нашого становищі, товаристві, суспільстві і чині серед таких само обставин і до того ж у безперервному застосуванні й звірянні всього цього з законом Христа: адже все, що не від Бога, є неістинне. 
Коли ж щось знайдемо сумнівним і не відаємо, як бути, те до певного часу слід відкласти і ніяк не бентежитись: це ознака, що ми ще не готові і що очі наші здобудуть ясне бачення речей згодом, в міру нашого удосконалення. Сварки, як вогню, слід остерігатися, хоч як різко нам суперечать, хоч яку хибну думку нам викладають, у жодному разі не годиться дратуватися, пориватися за будь-яку ціну довести протилежне, краще замовкнути і віддалившись, зважити все сказане і обдумати спокійно. Проте й обдумавши, не спішити висловлюватись, якщо відчуваємо, що не зуміємо сказати так, щоб саме ця думка стала зрозумілою тій людині, з якою сперечаємося, або ж коли відчуваємо, що не в змозі висловитись розважливо і безгнівно. Істина, виголошена у гніві, роздратовує, а не прихиляє. Отже, виховати іншого і подати йому душевну допомогу нам до снаги лише за умови, що самі досягли якнайвищої незлобивости, коли жодна зневага не здолає нас образити. 
Тоді і розум наш отримує світло і здатен спостерігати вчинки інших, бачити їхні прогріхи і навчати нас, як того позбутися. Тоді й Бог допомагає нам на кожному кроці, відкриваючи достеменні засоби супроти всілякого зла. На цьому засноване і життя: вчитися самому і навчити інших; і самому вознестись, і другого вознести до Бога. 
У всіх наших починаннях і вчинках більш за все маємо стерегтися одного щонайпідступнішого ворога нашого. Ворог цей – безнадія. Безнадія – це дійсна спокуса духа пітьми, що нею він нападає на нас, знаючи, як важко людині боротися з нею. Безнадія противна Богові. Вона наслідок убогости нашої любови до Нього. Безнадія породжує відчай, який є душевним убивством, найстрашнішим від усіх злодіянь, що їх чинить людина, бо вона відрізує всі шляхи до спасіння, і тому найбільше від усіх гріхів ненависне Богові. Тому й проситься щоденно в молитві, щоб дав нам Бог серце тверезе, розум бадьорий, думку світлу і відігнав би від нас духа безнадії. 
Інколи душевний неспокій і сум’яття, подібні до безнадії, бувають за Божим попущенням, які посилаються нам для того, щоб випробувати, чи зміцніли ми в характері; іноді просто для того, щоб шукаючи засобу врятуватися від неспокою й розпачу, придумали зробити щось таке, до чого ніколи б інакше не додумались. Адже Бог всіляко намагається нас врозумити і вимагає, щоб ми вживали певне зусилля для пізнання Його волі. Тому чимало з тих, хто виховав себе серед тривог, радять у скрутні хвилини звернути свій погляд на все наше попереднє життя і намагатися згадати, що ми проминули зробити або відкладали на потім, а пригадавши, зайнятися вже не повсякденними справами, а саме тими, що їх ми пропустили виконати, і займатися ними голінно весь час, доки триває безпорадність і сум’яття. І виконувати завдання не так, як ми би самі це поставили, але так, як би вони були поставлені Богом, а не кимось іншим, сповняючи їх подібно послушникові, що смиренно і упокорено, немов раб, виконує кожне повеління свого подвигоположника і пана. 
Земне наше життя не може ані на хвилину бути безтурботним, це ми маємо пам’ятати завжди. Тривоги напливають одна за одною; сьогодні одні, завтра інші. Ми покликані у світ на битву, а не на свято; святкувати перемогу будемо в іншому світі. Тут нам потрібно мужньо, не падаючи духом битися, щоб отримати більше нагород, більше підвищень, сповняючи все як законний обов’язок наш із розумним спокоєм, озираючись повсякчас довкола себе і звіряючи все з Законом Христа Господа нашого. Ніколи помишляти про несміливість або втечу з поля битви: на кожному кроці нам треба здійснювати подвиг християнської мужности, кожен подвиг підносить нас на щабель вище для досягнення Небесного Царства. Чим більші небезпеки, тим рішучіше треба зібрати сили і дужче підносити молитву до Бога. Хто перебуває серед битви, хай не губить цього ні на мить із виду; хто готує себе до битви, хай готується до неї заздалегідь, щоби тверезо, бадьоро і весело потекти своїм шляхом. Будьмо відважніші! В кінці дороги Бог і вічне блаженство! Проте як безумці, неуважні і недалекоглядні, ми не дивимось в кінець дороги, через те й не отримуємо ні бадьорости, ні сил для мандрівки цим шляхом. Ми дозираємо самі лише перепони, не помічаючи, що вони якраз і є наші щаблі сходження. А найчастіше бачимо все навпаки: пагорб видається нам горою, дрібниця – великою справою, примара – дійсністю, все перебільшується в наших очах і лякає нас. Бо ми тримаємо очі опущеними донизу і не бажаємо піднести їх угору. Бо якби піднесли очі на хвилю вгору, то побачили б понад усім тільки Бога й світло, що від Нього виходить і освітлює все у правдивому вигляді, і засміялись би тоді самі на сліпоту свою. 
Всяку справу і починання хай супроводжує день-у-день наша душевна внутрішня молитва, не така, яку ми звикли повторювати щодня, не вникаючи в смисл кожного слова, але така молитва, яка б злетіла від усіх сил нашої душі і після котрої, благословившись і перехрестившись, могли б ми взятись до своєї справи. 
Хай ніхто на впадає в розпач, коли Бог не виконає негайно услід за молитвою наше бажання або коли даяння не одразу приходить на прохання, але, навпаки, тоді бадьоріше й веселіше молімося й дерзаймо! Саме тоді хай виростає сильніше наша надія. Оскільки Бог, керуючись великим смислом, комусь дає в кінці те, що іншому на початку. Але блаженний, і в багато разів більше блаженний той, кому призначено отримати за довгі і великі зусилля те, що іншому за малі: душа його буде краще приготована, більше достойна і зможе більше обійняти й вмістити в себе блаженства, ніж душа менш приготована. „Хто витерпить до кінця, спасеться”, – сказав Спаситель, і сим уже відкрив нам всю таємницю життя, що на неї не бажаємо ми навіть підвести очі, не говорячи про зрозуміння. 
Не затьмарюватись, а намагатися світліти душею повинні ми безупинно. Бог є світло, отже і ми маємо стриміти до світла. Бог є верховне веселіє, відтак і ми маємо бути світлі й веселі. Веселі особливо тоді, коли все постає супроти нас, щоб нас збентежити і засмутити. Інакше й заслуги нема жодної: неважко бути веселим, коли довкола вас все веселе, тоді будь-хто розвеселиться, і не просвітлений вірою і той, хто не має в собі твердости, і не християнин, і язичник тоді зуміє бути спокійним та веселим. Але гідність християнина в тому, щоб і в смутку мати дух не пригнічений. Інакше в чому ж і відмінність його від язичника? 
Хай все правується у нас любов’ю до Бога. Хай носиться вона вічно, немов маяк, перед мисленними нашими очима! Блажен, хто розпочав свої подвиги прямо з любови до Бога. Він швидше за інших полетить своїм шляхом і легко подолає все те, що іншому здається непереборним і неможливим. Весь світ тоді постає перед ним в іншому і в істинному вигляді: до світу він прив’яжеться тільки тому, що Бог поселив його серед світу і звелів прив’язатись до нього; але в світі полюбить він лише те, що є в ньому образом і подобою Божою. І земній любові він вклониться не так, як груба людина  вклоняється образові, маючи його за самого Бога, але так, як вклоняється образові людина, просвітлена вірою, котра розуміє його лише як бліде художнє зображення, поставлене радше для нагадування, що належить нам возноситися до Того, чий образ годі роздивитися очима. Рівно ж і на всяку земну любов нашу, хоч яка вона чиста й прекрасна, маємо глядіти як на самі лише видимі і недостатні знаки неземної любови Божої. Це бо самі іскри, самі краєчки тієї чудесної ризи, що в неї вдяглася безмірна й безмежна любов Божа, котру ніщо не вмістить, як ніщо не може вмістити самого Бога. 

Переклад з російської 
Раїси ЛИШІ