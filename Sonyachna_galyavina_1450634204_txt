Сонячна галявина
Ліндґрен Астрід


Сонячна галявина





Давно-предавно, тоді, як люди в нашім краю терпіли нужду і скруту, жили собі братик і сестричка, що лишилися круглими сиротами. Але діти не можуть жити самі, їм завжди потрібна чиясь опіка, й тому І Матіас і Анна із Сонячної Галявини потрапили до господаря хутора Грузьке Болото. А взяв він їх до себе не через їхні яснесенькі, лагіднесенькі очі та незрадливі рученята й не через те, що вони не знали, куди прихилити голову після смерті своєї матусі; о, ні, він узяв їх задля власного зиску. Бо ж дитячі руки можуть непогано працювати, якщо тільки заборонити їм вирізати з кори човники, вистругувати сопілки та зводити халабуди на гірських пагорбах; дитячі руки можуть доїти корів на хуторі Грузьке Болото й вичищати після волів у стійлах; вони здатні робити все, якщо тільки тримати їх подалі від човників із кори, халабуд і всього того, до чого їх вабить.

— Напевно, в моєму житті більше не буде ніяких радощів, — сказала плачучи Анна, коли сідала на ослінчика доїти корів.

— Та ні, просто на цьому хуторі всі дні сірі, як польові миші в оборі, — відповів їй Матіас.

У часи нужди і скрути селянам важко велося з харчами, тож господар Грузького Болота вирішив, що малим дітям вистачить самої картоплі, вмоченої в оселедцевий розсіл.

— Я так довго не проживу, — мовила Анна. — На картоплі й оселедцевому розсолі я не дотягну до наступної зими.

— Неодмінно мусиш дотягти, — сказав їй Матіас. — Наступної зими ти підеш до школи, і тоді вже дні не будуть такі сірі, як польові миші в оборі.

Коли в Грузьке Болото прийшла весна, Матіас і Анна не будували водяних млинів на струмках і не пускали по воді в канавах човників із кори; вони доїли на хуторі корів і вичищали після волів у стійлах, їли картоплю, вмочаючи її в оселедцевий розсіл, і часто плакали, як ніхто не бачив.

— Тільки б мені дожити до зими й піти в школу, — казала Анна.

Коли в Грузьке Болото прийшло літо, Матіас і Анна не збирали на лісових галявинах суниць і не зводили халабуд на гірських пагорбах; вони доїли на хуторі корів і вичищали після волів у стійлах, їли картоплю, вмочаючи її в оселедцевий розсіл, і часто плакали, як ніхто не бачив.

Коли в Грузьке Болото прийшла осінь, Матіас і Анна не бавилися у хованки в кімнатних сутінках і не сиділи під кухонним столом, нашіптуючи одне одному вечорами казки; о ні, вони доїли на хуторі корів і вичищали після волів у стійлах, їли картоплю, вмочаючи її в оселедцевий розсіл, і часто плакали, як ніхто не бачив.

— Тільки б мені дожити до зими й піти в школу, — казала Анна.

В часи нужди і скрути діти відвідували школу лише кілька тижнів узимку. Тоді з’являвся звідкись мандрівний учитель, оселявся в якійсь сільській хатині, і до нього з усіх кутків сходилися діти, щоб учитися читати й рахувати. Одначе господар Грузького Болота вважав, що школа — це найдурніша в світі вигадка, і якби тільки його воля, то він би, мабуть, зачинив дітей в оборі, але так не міг учинити навіть господар Грузького Болота. Можна тримати дітей далеко від човників із кори, халабуд та суничних лісових галявин, але не можна не пустити їх до школи, бо навідається священик і нагадає, що Матіас і Анна повинні відвідувати школу.

І ось у Грузькому Болоті настала зима, випав сніг, і заметів насипало майже по самі вікна обори. Не тямлячи себе від радості, діти заходилися танцювати в напівтемряві. І тоді Анна сказала:

— Подумати лишень, я дожила до зими! Подумати лишень, завтра я піду в школу!

А Матіас вигукнув:

— Агов, усі, що водяться в оборі, польові миші, ось і закінчилися в Грузькому Болоті сірі дні.

Увечері, коли вони зайшли на кухню, господар хутора сказав:

— Що ж, нехай буде школа! Та глядіть, щоб повернулися до вечірнього доїння.

Уранці Матіас і Анна взялися за руки й почимчикували до школи. Йти було далеко, бо ж у ті часи нікого не цікавило, довга дорога до школи чи коротка. Холодний вітер проймав наскрізь, Матіас і Анна змерзли так, що в пальці зайшли зашпори, а кінчики носів зовсім почервоніли.

— У тебе так почервонів ніс, Матіасе, — мовила Анна. — Як тобі пощастило! А то ж ти був сірий, як польова мишка в оборі.

Справді — і Матіас, і Анна скидалися на сірих польових мишей: у них були землисті обличчя і благенький одяг — в Анни сіра хустка на плечах, а на Матіасові — сірий виношений сардачок, що дістався йому від господаря Грузького Болота. Але ж тепер діти прошкували до школи, а там, либонь, як гадала собі Анна, не буває нічого сірого. У школі вони, напевно, з ранку до вечора тішитимуться радістю. Тож хоч-не-хоч, а діти плуганилися через ліс, мов дві сірі польові мишки, промерзаючи за такої лютої зимової негоди до кісток.





А в школі виявилось не так весело, як їм гадалося. Воно то цікаво було сидіти колом біля коминка разом із іншими сільськими дітьми й складати з літер слова, але вже на другий день шкільний учитель уперіщив Матіаса по пальцях різкою за те, що хлопець крутився. А коли надходила пора снідати, то ні Матіас, ні Анна не знали, куди дівати очі від сорому. Вони мали з собою лише кілька холодних картоплин, тоді як решта дітей поприносили бутерброди з маслом, шинкою і сиром, а купецький син Юель навіть коржики — цілий вузол коржиків. Матіас і Анна не зводили погляду з Юелевих коржиків, поки їм аж очі заблищали, а Юель спитав:

— Ви що, голодранці, ніколи не бачили коржиків?

Тоді Матіас і Анна зітхнули, зашарілися, відвернулись і нічого не відповіли.

О ні, сірі будні, як їм гадалося, нікуди не зникли. Однак діти щодня вперто чимчикували до школи, хоча на лісовій дорозі лежали замети снігу, а у пальці їм заходили сильні зашпори, хоч вони були голодранці й не мали ані бутербродів, ані млинців.

Щодня господар Грузького Болота казав:

— Глядіть, щоб повернулися до вечірнього доїння.

Матіас і Анна не сміли запізнитися до вечірнього доїння, тож бігли через ліс, мов ті сірі польові мишки до нори, і страшенно боялися прибігти запізно.

Але одного дня Анна стала посеред дороги й міцно схопила Матіаса за руку.

— Матіасе, — мовила вона, — школа нічогісінько не допомогла. У моєму житті немає ніяких радощів, і я не хочу доживати до весни.

І тільки вона те проказала, як вони побачили червону пташку. Вона сиділа посеред дороги — червона пташка на білому снігу. Червона, як жар. Ще й співала так дзвінко, що сніг на гілках розсипався на тисячі снігових сніжинок, які поволеньки-поволі падали додолу.

Анна простягла до пташки руки й заплакала.

— Яка вона червона, — мовила вона. — О, яка вона червона!

Матіас теж заплакав і сказав:

— Мабуть, вона й гадки не має, що на світі є сірі польові миші.

Аж тут пташка розправила свої червоні крильця й пурхнула вгору. Анна міцно схопила Матіаса за руку й сказала:

— Якщо ця пташка полетить від мене, то я ляжу отутечки у сніг і помру.

Матіас узяв її за руку, й вони побігли за пташкою. Вона линула між гіллям, мов червона жаринка, і де вона пролітала, снігові зірочки поволеньки-поволі падали додолу — так дзвінко співала пташка, як летіла. Вона прямувала просто в ліс, все далі й далі від дороги, пурхаючи туди й сюди. Анна й Матіас долали замети, гілля шмагало їх по обличчю, і вони спотикалися об каміння, що таїлося під снігом. І поки вони бігли за пташкою, їхні очі сяяли від запалу.

Аж раптом пташка зникла.

— Якщо я її не знайду, то ляжу отутечки у сніг і помру, — заявила Анна.

Матіас заходився Анну втішати, погладив по щоці й сказав:

— Я чую, що пташка співає за горою.

— А як можна туди дістатися? — спитала Анна.

— Через оце темне провалля, — відповів Матіас.

І він узяв сестру за руку й повів через провалля. Коли ж діти побачили на білому снігу в глибині провалля блискучу червону пір’їну, то переконалися, що вони на правильному шляху.

Провалля все вужчало й вужчало і врешті-решт стало таке заввужки, що ним могла протиснутися тільки зовсім худесенька дитина.





— Як тут вузько, — сказав Матіас, — але ж ми з тобою мов трісочки, то пройдемо.

— Авжеж, господар Грузького Болота подбав, щоб я могла пролізти в найменшу шпарину, — додала Анна.

Так вони й перебралися через гору.

— Ось ми й за горою, — мовила Анна. — Але де ж це моя червона пташка?

Матіас завмер на місці й прислухався до зимового лісу.

— За муром, — відповів він. — Вона співає за он тим муром.

Перед ними височів мур, у якому була брама. Вона стояла прочинена, ніби хтось щойно зайшов у неї і забувся за собою зачинити. На землі лежали снігові замети, зимовий день був морозяний і холодний, але над муром розкинула своє квітуче біле гілля вишня.

— У нас на хуторі Сонячна Галявина теж були вишні, — мовила Анна, — але взимку вони ніколи не цвіли.

Матіас узяв Анну за руку, і вони ступили в браму.

І найперше, що вони побачили, так це червону пташку. Вона сиділа на білій березі, де кучерявилось зелене листячко, бо там буяла весна. Отак несподівано діти потрапили в дзвінкий весняний світ: на деревах щебетали й цвірінькали тисячі маленьких пташок, дзюрчали весняні потічки, мерехтіли весняні квіти, а на галявині — такій зеленій, мов у раю, — бавилися діти. Атож, там бавилося багато дітей, що вирізали собі з кори човники й пускали їх плавати в струмках і канавах. Вони робили собі сопілки, на яких грали, і здавалося, що то співають шпаки.

І було на тих дітях червоне, блакитне й біле вбрання, тож майоріли вони в зеленій траві, як первоцвіти.

— Мабуть, вони сном-духом не знають, що на світі водяться сірі польові миші, — зажурено сказала Анна.

Але тієї ж миті вона побачила, що Матіас теж у червоному вбранні, і вона сама в червоному вбранні, — вони більше не скидалися на сірих польових мишей, що живуть в оборі.

— Такого дива зі мною ще зроду не було, — сказала Анна. — Куди це я потрапила?

— Ти потрапила на Сонячну Галявину, — відповіли діти, що бавилися зовсім неподалік струмка.

— Ми жили на хуторі Сонячна Галявина до того, як із нас у Грузькому Болоті зробили сірих польових мишей, — сказав Матіас. — Але там було не так, як тут.

Діти засміялися.

— Так то, напевно, інша Сонячна Галявина, — відповіли вони.

І діти прийняли Матіаса й Анну до гурту, щоб разом бавитися. Матіас вирізав із кори човника, а Анна прикріпила до нього замість вітрила ту червону пір’їну, яку загубила пташка; й тоді вони пустили свого човника в струмок, і він, виблискуючи червоною пір’їною, рушив у плавання. То був найкращий човник із кори. А ще Матіас і Анна змайстрували водяне колесо, що розсипало бризки проти сонця, і бродили босоніж у струмку по м’якесенькому піску.

— Як гарно ходити по м’якому піску і шовковистій траві, — сказала Анна.

Аж тут до них долинув чийсь голос.

— Агов, діти, ходіть сюди!

Матіас і Анна завмерли біля свого водяного колеса.

— Хто це кричить? — спитала Анна.

— Наша Мати, — відповіли діти. — Вона кличе нас додому.

— Але ж нас із Анною вона не кличе, — сказав Матіас.

— Та кличе, кличе, — відповіли діти. — Вона хоче, щоб прийшли всі діти.

— Але ж нам вона не мати, — сказала Анна.

— Та мати, мати, — відповіли діти. — Вона — Мати для всіх дітей.

І діти повели Матіаса й Анну через галявину до малої хатини, де стояла Мати. Було видно, що то Мати, вона мала материнські очі й материнські руки, бо її очі й руки голубили всіх дітей, що збилися навколо неї. Вона насмажила млинців і напекла хліба, наколотила масла і надавила сиру, тож усі діти посідали на траву й досхочу наїлися.

— Нічого смачнішого в своєму житті я не їла, — сказала Анна.

Але Матіас раптом зблід і промовив:

— Не дай Боже нам не повернутися до вечірнього доїння!

І брат та сестра поквапилися йти, бо згадали, як далеко вони забилися від свого хутора. Подякували Матері за обід, а Мати погладила їх по щоці й сказала:

— Швидше приходьте ще!

— Швидше приходьте ще! — загукали й тамтешні діти.

А потім усі вони провели Матіаса й Анну до брами в мурі. Вона досі стояла прочинена, тож Матіас і Анна побачили за нею снігові замети.

— А чого це брама не зачинена? — спитала Анна. — Таж сюди може намести снігу.

— Якщо браму зачинити, її ніхто більше ніколи не відчинить, — відповіли діти.

— Більше ніхто ніколи? — перепитав Матіас.

— Атож, ніколи, більше ніхто ніколи, — запевнили діти.

На білій березі, де кучерявилося зелене листячко, що пахло так духмяно, як і завжди навесні, сиділа червона пташка. Проте за брамою лежав глибокий сніг і тонув у зимових сутінках скований морозом холодний ліс. Матіас узяв Анну за руку, і вони вибігли за браму. Нараз їх пройняло холодом, а до того ж вони відчули такий голод, наче ніколи не їли ані млинців, ані хліба.

Червона пташка летіла попереду й показувала їм дорогу, але в сірих зимових сутінках вона вже не палахкотіла жаром. Та й одяг на дітях уже був не червоний: у Анни на плечах була сіра хустка, а Матіас був у сірому виношеному сардачку, що дістався йому від господаря Грузького Болота.





Коли вони врешті-решт добрели додому, то кинулися мерщій в обору доїти корів і вичищати у волів стійла. А як зайшли ввечері на кухню, господар Грузького Болота сказав:

— Добре, що ця школа не триватиме вічно.

Матіас і Анна посідали собі в якомусь темному кутку й довгенько гомоніли про Сонячну Галявину.

І потягнулося їхнє сіре, як у польових мишей, життя в оборі господаря Грузького Болота. Однак щодня чимчикували вони до школи, і щодня після уроків сиділа на снігу червона пташка і вела їх за собою до Сонячної Галявини. Там вони пускали на воду човники з березової кори, вирізали сопілки і зводили халабуди на гірських пагорбах, а Мати щодня годувала їх так, що вони наїдалися досхочу.

— Якби не ця Сонячна Галявина, я довго не витримала б, — зізнавалася Анна.

А коли увечері вони заходили на кухню, то господар Грузького Болота казав:

— Добре, що ця школа не триватиме вічно. Потім вам доведеться звикати до обори.

Матіас і Анна переглянулись і пополотніли на виду.

Та ось настав останній день. Останній день у школі й останній день на Сонячній Галявині.

— Глядіть, щоб повернулися до вечірнього доїння, — застеріг їх господар Грузького Болота так само, як і раніше.

Востаннє вони сиділи в школі біля коминка й востаннє складали з літер слова. Востаннє їли вони свою холодну картоплю, а коли Юель хмикнув: «Ви що, голодранці, ніколи не бачили коржиків?», злегка всміхнулися. Вони всміхнулися, бо подумали про Сонячну Галявину.

І востаннє пробігли вони лісовою дорогою, мов ті сірі польові мишки. То був найхолодніший зимовий день; коли вони дихали, то з рота в них ішла біла пара, а в пальці рук і ніг їм заходили зашпори. Анна якомога щільніше закуталася в хустку й сказала:

— Я змерзла й зголодніла, мені ще ніколи не було так погано.

Стояв лютий холод, і вони страшенно сумували за тією червоною пташкою, яка повела б їх на Сонячну Галявину. Аж глядь: вона сидить на білому снігу — червона-червона, як жар. Загледівши її, Анна на радощах засміялася.

— То все-таки я побуваю востаннє на Сонячній Галявині, — мовила вона.

Короткий зимовий день закінчувався, вже запали сутінки, ось-ось їх мала накрити ніч. А пташка летіла червоною жариною поміж гіллям і співала так, що тисячі снігових зірочок у холодному принишклому лісі падали додолу. Чути було тільки пташку, мороз так лютував, що лісом опанувало мовчання, надзвичайна дзвінка пісня захлиналася від холоду.

Пташка пурхала сюди-туди, Матіас і Анна пробиралися через замети, дорога до Сонячної Галявини була дуже довга.

— Мабуть, тут я і помру, — сказала Анна. — Холод доконає мене раніше, ніж я дістануся до Сонячної Галявини.

Проте пташка летіла в них попереду, і врешті-решт діти добулися до брами, яку чудово знали. Довкола неї лежав глибокий сніг, а над муром простягала своє квітуче гілля вишня, і брама стояла прочинена.





— Ніколи в житті мені ще не було так сумно, — поскаржилась Анна.

— Але ж тепер ти тут, — сказав Матіас. — І більше тобі нічого сумувати.

— Атож, тепер мені більше нічого сумувати, — сказала Анна.

І Матіас узяв її за руку й повів у браму. До Сонячної Галявини, де буяла вічна весна, де духмяно пахло свіже березове листячко, де на деревах щебетали й цвіріньчали безліч малих пташок, де діти пускали човники з кори у весняних струмках і канавах, і де Мати стояла на галявині й гукала: «Агов, діти, ходіть сюди!»

За їхніми спинами лежав, очікуючи ночі, зимний, морозний ліс. Анна озирнулася, глянула у браму на ту холодну темряву й здригнулась:

— Чому брама не зачинена? — спитала вона.

— Анно, голубонько, — відповів Матіас, — якщо браму зачинити, її вже більше ніхто ніколи не відчинить, хіба ти забула?

— Та ні, звісно, не забула, — відповіла Анна. — Більше ніхто ніколи, ніколи.

Потім Матіас і Анна перезирнулися. І ще довго дивились одне на одного і злегка всміхалися. А тоді тихо й мовчки зачинили за собою браму.





Грає моя липа, щебече соловейко





Колись давно в часи нужди та скрути в кожній парафії була своя богадільня. Там мешкали всі знедолені парафіяни: старенькі, що не здужали більше працювати, зовсім убогі люди, недужі, каліки, напівпричинні й діти-сироти, якими ніхто не хотів піклуватися, — всі вони потрапляли до цього сумного місця, цебто богадільні.

У парафії Нурки теж була богадільня, і Малін опинилася там, коли їй було вісім років. Сухоти звели в могилу батька її й матір, а оскільки хуторяни Нурки боялися від неї заразитися, то ніхто не хотів опікуватися дівчинкою навіть задля зиску, як то було заведено. Отак вона й потрапила до богадільні.

Якось напровесні одного суботнього вечора пожильці Нуркської богадільні сиділи біля вікна, не зводячи очей з дороги. То була їхня єдина суботня розвага. Щоправда наразі дивитися не було на що. Он проїхав підводою селянин, що забарився в місті; он промайнула зграйка сільських хлопчаків, що йшли ловити щук; а ондечки з’явилася Малін, несучи під пахвою вузлика зі своєю одежею, — на неї вони й повитріщали очі.

«От і завела мене біда до богадільні, — подумала Малін, коли ступила на східці ґанку. — Бідна моя голівонька!»

Вона відчинила двері, й на порозі її зустріла Помпадула, яка керувала в Нурці богадільнею та була поміж усіх за старшу.

— Ласкаво просимо до оселі знедолених, — сказала Помпадула. — Тут у нас так тісно, що ніде й повернутися. Але тобі багато місця не треба, ти ж худа, мов скіпка.

Малін мовчала, потупивши очі в підлогу.

— Тут заборонено бігати, стрибати й пустувати, — вела далі Помпадула. — Тож затям це собі одразу!

Попід стінами сиділи знедолені й зажурено дивилися на Малін. Дічинка подумала: «Кому це тут захочеться бігати й стрибати? Ні мені, ні комусь іншому».

Вона добре знала усіх цих знедолених Нурки, бо вони щодня тинялися парафією з жебрацькою торбою й Христом Богом випрошували милостиню. Атож, вона їх усіх знала. Он — Почвара, найбридкіший на цілу Нурку — ним лякали дітей, хоча він добрий, лагідний і зроду не скривдив навіть комашки. Он — Юке Кіс, у якого Господь Бог відібрав розум, та Ула з Юли, що міг умолоти десять перепічок із кров’янки і не наїстися; он — Ніссе-Літник із дерев’яною ногою та Сліпачка-Гільма із вічно закислими очима, і Патериця-Молодиця, і Любка-Голубка, і Анна Перкель, і найголовніша з усіх їх — огрядна, могутня Помпадула, яку парафія призначила керувати богадільнею.

Малін стояла на порозі, оглядала всю убогість та злиденність бідняцького притулку й розуміла, що тут їй доведеться жити доти, доки вона дійде своїх літ та й подасться кудись у служниці. Жах охопив її душу, бо вона й гадки не мала, як виживе там, де не було ні краси, ні радості. У неї вдома перебивалися з хліба на воду, але все-таки там вистачало і краси, й радості. Скажімо, як рясно квітла навесні яблуня за вікном!

А як цвіли конвалії в гаю! А яка гарна була шафа з намальованими на дверях трояндами і високий синій свічник із лойовою свічкою! А мамині рум’яні буханці, щойно вийняті з печі! А підлога на кухні по суботах — чистенько вимита й заслана дрібно посіченими гілочками ялівцю!

Овва, все в них удома було красиве й радісне, поки не занадилась туди недуга.

Але тут, у богадільні, все було настільки бридке, що хоч сядь та плач, а за вікном простягалося тільки пісне картопляне поле; не видно було ані квітучої яблуні, ані гаю із запахущими конваліями.

«Бідна моя голівонька, — подумала Малін, — тепер я стану найменшою злидаркою Нурки і вся краса й радість мене обминатимуть».

Уночі вона вмостилася спати долі в кутку, однак іще довго не змикала очей і слухала, як хропе-сопе голота — по двоє в кожному ліжку. Після денних поневірянь та валандань спали отам без задніх ніг Почвара та Ніссе-Літник, Юке Кіс та Ула з Юли, Гільма-Сліпачка та Любка-Голубка, Патериця-Молодиця та Анна Перкель. Щоправда, Помпадула жила окремо в комірчині на горищі й розділяла постіль із самими блощицями.

Удосвіта Малін лупнула очима і в холодних сірих сутінках помітила, що по шпалерах лазить повно блощиць. Вони саме поверталися до своїх потайних шпарин, щоб наступної ночі з’явитися знов і висмоктувати кров із бідняків Нурки.

«Бувши блощицею, я дременула б звідси тільки так, — подумала Малін. — Та, мабуть, блощицям байдужки до краси й радості, їм досить чотирьох ліжок, де сплять восьмеро бідняків, і малої жебрачки на підлозі».

А ще Малін зі свого місця побачила, що твориться під ліжками. Все, що бідноті Нурки щастило доп’ясти й вициганити у парафіян, вони запихали в скриньки й торбинки. Кожен мав свій хліб, кожен мав свій горох і крупу, кожен мав свій шматочок сала, свою жменьку кавових зерен і свій казанок із хтозна-колишньою прокислою кавовою гущею.





Як тільки старі бідаки прочумалися, так і почали сваритися, кому першому варити свою каву. Вони товпилися навколо плити зі своїми казанками і весь час бурчали й пхинькали. Аж тут зайшла Помпадула. Відіпхнувши їх, вона поставила на вогонь свою триногу посудину з кавою.

— Спершу вип’ю я зі своєю дівчинкою, — заявила Помпадула.

Оскільки вона провела цілу ніч у роздумах, то вирішила, що їй вигідно буде ходити на старцювання з малою дівчинкою. Бо хіба побожні сільські парафіяни дадуть померти з голоду невинній дитині? Тож Помпадула погладила Малін по щоці й дала їй кави зі скоринкою хліба. Тепер дівчинка належала Помпадулі, і так мало бути завжди.

Проте Малін сиділа над чашкою кави сумна, як ніч; вона розглядала все убозство й злигодні притулку, силкуючись знайти бодай щось красиве. Але там годі було знайти щось гарне, гай-гай!

А потім вони з Помпадулою подалися в мандри парафією, заходили в усі подвір’я й просили милостиню. Потім Помпадула тішилася своєю дівчинкою і підсувала їй найкращі шматочки з напрошеного, а ввечері хвалилася нею перед іншими бідняками, в яких не було малих дівчаток.

Одначе Малін мала добре серце і намагалася догодити їм усім. Коли Гільма-Сліпачка не могла своїми скаліченими пальцями зав’язати на черевиках шнурки, то саме Малін їй і зав’язувала їх; коли Любка-Голубка десь губила свої клубки ниток, то саме Малін знаходила їх для неї; а коли Юке Кіс сахався голосів, що дзвеніли у нього в голові, то саме Малін його заспокоювала і втішала. І лише саму себе вона не могла втішити, бо їй несила було жити без краси, а в богадільні Нурки дівчинка не мала чим тішитися.

Якось, никаючи парафією, прийшли вони з Помпадулою до пасторської садиби, і пасторка, промовляючи молитву, поклала їм у торбину хліба й пригостила на кухні молочним супом, розбавленим водою. Але Малін одержала того дня щось важливіше. Саме тоді й саме там, на кухні в пастора, сталося диво дивне — її серце відчуло втіху від краси. Вона сиділа за столом, сьорбала молочний суп і не мала нічого такого навіть на думці, коли це крізь напіводчинені двері з сусідньої кімнати до неї долетіли слова, і такі красиві, що вона аж затремтіла, почувши їх. Хтось у світлиці читав уголос казку для малих пасторових дітей, і слова у всій своїй красі проникали крізь шпарину в дверях і долинали до Малін. Досі вона не знала, що слова можуть бути красиві, а тепер от дізналася — вони напували їй душу, як вранішня роса сонячну луку. О, вона воліла зберегти їх у собі довіку й ніколи не забувати, але як тільки вони з Помпадулою вернулися в богадільню, ті слова відразу ж стерлися з її пам’яті. Закарбувалося лише кілька найкрасивіших, і вона весь час проказувала їх сама собі подумки.

Грає моя липа,

щебече соловейко, —





ось які слова вона проказувала, і в їхньому сяянні пригасала вся убогість і злиденність бідняцького притулку. Вона не розуміла, чому так відбувалося, але це було щось схоже на диво.

А життя текло своїм звичаєм. І далі бідняки Нурки стогнали й зітхали, потерпали від голоду й старцювань і плекали свої гіркі сподівання. Та в душі Малін таїлися слова, що давали їй утіху и допомагали триматися на силі. Бо ж те, що діялось у богадільні, нестерпно було бачити й слухати. Скажімо, сиділа Любка-Голубка зі своїми клубками і день крізь день перемотувала нитки з одного клубка на другий, без перепочинку, без ніякої потреби. А коли згадувала, скільки за цілий свій вік вона тих ниток перемотала й скільки чого із них замолоду сплела, то нишком душилася слізьми, — Малін помічала те й думала: «Грає моя липа, щебече соловейко…» А тоді, як Юке Кіс лякався голосів, що йому причувалися, та й заходжувався битися головою в стіну і Христом-Богом просити, щоб хто-небудь помінявся з ним головою, то всі з нього сміялися. Тільки Малін не сміялась, а думала: «Грає моя липа, щебече соловейко…» А коли в богадільні западав присмерк, а бідняки, не маючи свічок, сиділи потемки на своїх ліжках, витріщалися в темряву і поринали в спогади — бурчали, зітхали, нарікали на життя та жалібно стогнали, — Малін слухала їх і думала: «Грає моя липа, щебече соловейко…»

Проте час збігав і самі слова її вже мало тішили. Вони пробудили в ній бажання, що не покидало дівчинку ні вдень, ні вночі. Тепер вона знала, чого їй хотілося. Атож, липи, що грала б, і співочого соловейка — достеменно як тій королеві в казці. Ця думка не давала їй спокою і врешті-решт вона надумала собі посадити на картопляному полі насінину: а що як із неї виросте липа?

«Якби тільки знайти ту насінину, — прикинула вона подумки, — то в мене з’явилася б і липа, а якби я мала липу, то в мене з’явився б і соловейко, а якби я мала соловейка, то в богадільні поселилися б краса та радість».

Якось, коли вони проходили повз чийсь сад, Малін спитала в Помпадули:

— А де можна знайти насіння липи?

— Під липами восени, — відповіла Помпадула.

Однак Малін не могла чекати аж до осені. Адже це навесні витьохкують соловейки і виграють липи, а весняні дні збігають так швидко, як вода поміж пальцями, і якщо вона зараз не знайде насінини, то може бути запізно.

Одного ранку прокинулась Малін перед світом раніше за всіх — може, її збудили блощиці, а може, сонце, що заглянуло у вікно богадільні. Поки вона прочумувалася, її очі ковзнули за сонячним променем під ліжко Ніссе-Літника, й вона загледіла на підлозі щось маленьке, жовтеньке й кругленьке. То була всього-на-всього якась горошина, що викотилася з драної торбини Ніссе-Літника, але дівчинці спало на думку взяти її замість насінини. Може, з Божою ласкою один-єдиний раз із горошини та й зійде липа.

«Якщо вірити й бажати, то все вийде», — подумала Малін.

Та й подалася дівчинка на картопляне поле, вигребла в землі самими руками ямку й посадила туди горошину, щоб із неї виросла липа.





А тоді Малін чимдуж почала плекати свою віру й бажання. Вона вірила так сильно і бажала так щиро, що вранці, як тільки прокидалася, сідала на підлозі й усією душею прислухалася до картопляного поля: чи не грає там липа і чи не щебече там соловейко. Та чула лише хропіння бідняків на ліжках і цвірінькання горобців надворі.

«Що ж, доведеться почекати, — думала Малін, — але якщо вірити й бажати, то все вийде».

І вона тішилася тим, як красиво й радісно стане невдовзі в богадільні. Одного дня, коли голоси довели Юке Кіса до плачу й він заходився гатити головою в стіну, Малін похвалилась йому тим, як гарно у них скоро буде.

— Коли заграє липа й защебече соловейко, ти більше не чутимеш тих голосів, — мовила Малін.

— Невже? — перепитав Юке Кіс.

— Атож, якщо вірити й бажати, то все вийде, — відповіла Малін.

Юке Кіс аж нетямився від радості. Він тут же почав вірити й бажати і щоранку прислухався, чи не грає на картопляному полі липа й чи не щебече на ній соловейко. А одного дня він розповів Улі з Юли про те, як гарно у них скоро буде. Тоді Ула гучно зареготав і сказав: якщо на картопляному полі виросте липа, то він її зрубає.

— Таж нам потрібна картопля, — відбрив Ула. — А втім, ніяка липа там не виросте.

Тоді Юке Кіс зі сльозами на очах прибіг до Малін і спитав:

— А правда те, що каже Ула? Ніби нам потрібна картопля й до того ж ніяка липа там не виросте?

— Якщо вірити й бажати, то все вийде, — відповіла Малін. — А коли заграє липа й защебече соловейко, то Улі не потрібна буде картопля.

Та Юке Кіс однак не заспокоївся і спитав:

— Коли ж заграє липа?

— Можливо, завтра, — відповіла Малін.

Тієї ночі їй довго не спалося. Вона вірила й переповнювалася бажанням, ніколи ніхто не вірив так сильно й не бажав так щиро — від тієї сили могла б тріснути земля й у всіх на світі гаях і лісах могли б повиростати липи.

Зрештою Малін заснула й прокинулась лише тоді, як сонце в небі підбилося вгору. Дівчинка відразу зрозуміла, що сталося, бо всі бідняки Нурки збилися біля вікна й здивовано на щось витріщалися. А й справді — на картопляному полі з явилась липа. Гарнішого деревця годі було собі й уявити. Воно мало ніжне зелене листячко, красиві гілочки й рівненький, тоненький стовбур. Малін так зраділа, що серце в неї мало не вилетіло з грудей… Овва, липа таки виросла!

Юке Кіс аж нетямився від радості й не знав, що йому робити. Навіть Ула вже не реготав.

— У Нурці сталося диво, — мовив він, — липа й справді виросла!

Атож, липа виросла. Тільки що не грала. Зовсім. Вона стояла мовчки і листя на ній ані ворушилося. Богу дякувати, з горошини виросла липа, але чому ж той Бог забувся вдихнути в неї живу душу?

І от усі бідняки богадільні зібралися на картопляному полі та й ну чекати, коли почують, як заграє липа й защебече соловейко, як їм обіцяла Малін. Однак липа мовчала. Дівчинка у відчаї труснула деревце. Якщо липа не забринить, то й соловейко не защебече, — це вона знала напевно. Саме так водиться у соловейків. Та липа мовчала.





Цілий день просидів Юке Кіс на ґанку — все прислухався й чекав, а ввечері в сльозах придибав до Малін і мовив:

— Ти обіцяла, що вона гратиме! Ти казала, що прилетить соловейко!

А Ула з Юли більше не вважав липу аніяким дивом.

— Навіщо нам липа, що не грає? — сказав він. — Завтра я її зрубаю. Нам потрібна картопля.

Тоді Малін заплакала, бо тепер уже зовсім не знала, як можна богадільню наповнити красою і радістю.

Нуркська біднота повлягалася спати, більше ніхто не чекав соловейка, всі чекали тільки блощиць. А блощиці причаїлися у своїх потайних шпаринах і чекали, коли люди поснуть.

Згодом Нурку оповила тиха весняна ніч.

Проте Малін лежала в своєму закутку й не могла склепити очей. Нараз вона підвелась і пішла на картопляне поле. Над темною бідняцькою хатиною, над безмовною липою, над сонним хутором ясніло світле весняне небо. Напевно, в цілій парафії Нурка спали всі, крім Малін, однак дівчинка відчувала, що ніч переповнена шумом-гамом. Листя, квіти, трава, дерева дихали весною, мов живі, — атож, найменша бадилинка й соломинка дихали й жили. Тільки липа була мертва. Вона стояла на картопляному полі — красива, безмовна, але мертва. Малін доторкнулася рукою до стовбура й раптом відчула, як важко липі від того, що вона така самотня, безживна, безголоса. І дівчинка подумала: якщо вона віддасть свою душу мертвому дереву, то оживе це зелене листячко й ці прекрасні гілочки, і липа на радощах заграє так, що її почують усі соловейки в усіх гаях та лісах на землі.

«Атож, тоді моя липа заграє, — подумала Малін, — тоді защебече мій соловейко, і в богадільні запанують краса і радість».

Та згодом їй спало на думку інше: «Але мене тоді вже не буде, адже на світі ніхто без душі не проживе. Одначе я житиму в липі, довіку перебуватиму в своїй прохолодній зеленій оселі, а щовесни ввечері і вночі мені щебетатиме соловейко. Як то буде гарно!»

Отак вона й надумалася віддати свою душу липі…

Ціла парафія спала непробудним сном, тож ніхто не знав, що сталося колись давно в богадільні Нурки весняної ночі. Лише одне було відомо достеменно — на світанку всіх бідняків збудила дивовижна зворушлива мелодія, що долинала з картопляного поля. Із самого раночку липа, що грала, й співочий соловейко пробудили в їхніх серцях втіху та радість. Бо ж так ніжно вигравала липа, так прекрасно щебетав соловейко, що в богадільні відразу запанували краса й радість.

Малін зникла й вже ніколи не поверталася. Усі за нею страшенно сумували й дивувалися, куди це вона пропала. Проте Юке Кіс, у якого Господь Бог відібрав розум, хвалився, що коли грала липа, то в голові в нього лунав один-єдиний голос. І той голос шепотів: «Це я… Малін!»





Гух-гух-гух…





Давно-предавно в часи нужди та скрути по всій країні водилися вовки, і якось уночі вовк напав на хутір Капелу й розірвав людських овець. Коли капеляни вранці прокинулися, то всі кудлаті вівці й усі веселі ягнятка валялися розірвані й закривавлені на землі. За часів нужди та скрути те лихо змушувало людей здригатися від жаху. Йой, як плакали й побивалися капеляни! Йой, як цілий хутір лютував на того вовка — тварюку й кровопивцю. Тамтешні чоловіки з рушницями та ловецькими сітями подалися шукати вовка, вигнали його з лігва й зловили в сіть. Там він і знайшов свою смерть — ото щоб знав як терзати овець! Одначе втішатися не було чим, бо ж вівці теж загинули. На Капелу звалилося невимовне горе.

А двоє капелян побивалося найдужче. То були дідусь та дівчинка Стіна-Марія — найстарше й найменше на хуторі. Вони сиділи проти сонця на пагорбі за кошарою й плакали. Скільки разів їм доводилося там сидіти й дивитися на овець, що паслися поруч на луці, й ніщо не віщувало біди, мовби тих вовків ніколи й не було на світі. Часто дідусь і внучка просиджували там упродовж довгого літа цілі дні: дідусь вигрівав на сонці свої старечі ноги, а Стіна-Марія викладала поміж каміння іграшкові хатинки й слухала дідусеві оповідки, які знали тільки старенькі люди. А оповідав він про мавку-лісовичку, що розчісує свої коси золотим гребінцем; про ельфів, яких треба остерігатися й триматися від них осторонь, якщо не хочеш, щоб вони на тебе дмухнули й завдали шкоди; про водяника, котрий скрегоче в темній річці; про тролів, що скрадаються в непроглядному лісі; та про підземних істот, які живуть глибоко під землею і яких не можна називати на ім’я. Про все це й гомоніли дідусь і Стіна-Марія, сидячи за кошарою, бо ж відомо, що старе й мале розуміють одне одного найкраще.





Часом дідусь проказував Стіні-Марії ще й давній народний віршик — не менш давній, ніж хутір Капела.

Гух-гух-гух,

вівців — цілий луг.

А у небі навманці

плинуть білі баранці.





Дідусь у такт словам вистукував ціпком по землі, а наприкінці ще й підіймав його угору: мовляв, дивися, Стіно-Маріє, як високо ті небеса, де плавають кучеряві хмарки, що стережуть овець та ягнят Капели.

Але тепер дідусь і Стіна-Марія сиділи та обливалися слізьми. Бо ж нині овечок було не стільки, як учора, вони всі до однієї лежали розтерзані — виходить, кучеряві хмарки-баранці, що плавали в піднебессі, не вберегли їх від вовка.

— Якби вони були живі, то ми їх завтра постригли б, — мовила Стіна-Марія.

— Атож, ми їх завтра постригли б, — погодився дідусь. — Якби вони були живі!

День, коли в Капелі стригли овець, перетворювався на свято — щоправда, не для капелянських овець та ягнят, а для Стіни-Марії, дідуся та решти хуторян. Тоді на пагорб біля кошари притягали здоровенну балію, приносили ножиці для стриження вовни, що висіли в хліву на стіні, а далі виходила надвір мати з красивими червоними стяжками, які сама й зіткала, й ними стриножували овець, щоб ті бува не порозбігалися. Адже вівці боялися: вони не хотіли купатися в здоровенній балії, не хотіли, щоб їх стриножували червоними стяжками й клали догори черевом, не хотіли відчувати на своїй шкурі холодні ножиці й аніскілечки не бажали позбуватися м’якої теплої вовни, що, напевно, піде капелянам на зимову одіж. Найдужче боялися ягнята. Лежачи в дідуся на колінах, вони нестямно мекали, бо не знали, навіщо їх стрижуть. Дідусь вправно орудував великими ножицями. Ніхто не вмів стригти краще за нього. І поки дідусь стриг, Стіна-Марія тримала голову ягняти в руках і співала пісню, якої він її навчив:

Ну-ну, моє ягнятко,

бідняточко мале!





Охо-хо, нещасні ягнята! А те, що сталося з ними тепер, було ще жахливіше. Все-таки вовчі пащі страшніші за ножиці, все-таки куди гірше заюшитися своєю кров’ю, ніж скупатися в здоровенній балії.

— Мабуть, ми ніколи вже не стригтимемо овець у нашій Капелі, — сказала Стіна-Марія.

Та хіба могла вона знати щось заздалегідь…

Як тільки дідусь зайшов увечері в свою комірчину, так і помітив, що не прихопив з собою ціпка.

— Напевно, забув його біля кошари, — сказав він і попросив Стіну-Марію: — Ану, дитинко, збігай по нього, у тебе ж здоровенькі ноги.

— Але ми вже сідаємо вечеряти, — озвалася мати. — Тож, доню, не барися, якщо хочеш застати пшеничної затірки.

Наближалася осінь, і коли Стіна-Марія бігла по дідусевого ціпка, надворі вже добряче смеркалося. Всюди було тихо — ні шелесту, ні гомону. Стіну-Марію охопила якась дивна тривога й неимовірний страх. Вона згадала дідусеві оповіді про мавку-лісовичку й тролів, про ельфів, водяника та підземних істот. Перед очима в неї замелькали всілякі видива. Скирти в полі, лиховісні й темні, перетворювалися на тролів, що скрадалися до неї на волохатих лапах. Ондечки — повитий туманною поволокою луг і там, очевидно, повно ельфів, які мало-помалу підлітають дедалі ближче до Стіни-Марії, щоб заподіяти їй щось лихе. У лісі стоїть мавка-лісовичка, витріщивши оскаженілі очі на дитину, що так пізно ходить сама. А на що здатні підземні істоти, оті, яких не можна називати на ім’я?!

Ціпок лежав на пагорбі за кошарою, де сидів дідусь. Стіна-Марія взяла його і, відчувши долонею гладеньке руків’я, перестала боятися. Вона присіла на камінь, обвела поглядом поле й луг, ліс і садибу. Дивилася на рідний хутір і поле зі скиртами, з яких намолотять хліба, на повитий туманною поволокою луг і темний ліс, на вікна домівки, осяяні світлом хатнього вогнища, — о, все то її рідна, люба серцю Капела, і їй нічого не було страшно.

Навіть камінь, де вона сиділа, був часткою Капели. Дідусь називав його на свій копил Лисячим Каменем, бо під ним у землі була нора. «Це давнє лисяче лігво», — казав, бувало, дідусь, хоч ніхто в Капелі не пам’ятав, щоб там водилися лисиці. Стіна-Марія подумала про лиса, а тоді про вовка, але серце навіть не тенькнуло. Вона підняла ціпок і погупала ним по землі зовсім, як дідусь. А потім промовила сама собі той народний віршик, що був такий давній, як і хутір Капела:

Гух, гух, гух,

вівців — цілий луг.

А у небі навманці

плинуть білі баранці.





Та тієї ж миті сталося диво. Хтозна-звідки перед нею з’явився маленький чоловічок — сірий, як сутінки, й невиразний, як вечірній туман. Очі в нього були старі, як земля й каміння, а голос, як жебоніння води в річці чи шум вітру в листі. Він забалакав до неї — правда, так тихо, що вона ледве його й розчула.

— Тепер вашим овечкам капець, — пробурчав чоловічок. — Тож більше не буде гухання та гупання над нашими головами. Тепер овечкам капець!

Коли він проказав ті слова, Стіна-Марія збагнула, що перед нею стояв хтось із підземних мешканців. І вона так перелякалася, як ніколи в світі. Їй відібрало мову, і вона не могла поворухнутися — завмерла на Лисячому Камені та тільки й слухала буркотливе нарікання.

— «Вівців — цілий луг», а в тебе немає жодної. Ми на власні очі бачили, як вовк їх уночі розірвав. Та якщо ти пообіцяєш, що перестанеш гухати, то я тобі дам нових вівців.

Стіна-Марія тремтіла від страху, мов у пропасниці, але як почула про овець, щось у ній стрепенулося й вона спитала сірого чоловічка:

— Справді? Ви дасте мені нових овець?

— Атож, якщо ти по них сама й підеш, — відповів сірий чоловічок.

І перш ніж Стіна-Марія втямила, що діється, він підняв її з Лисячого Каменя, а каменя одним махом відкотив убік. Тоді підхопив дівчинку на руки, й вони шугонули просто в чорне провалля довгим і темним, як ніч, проходом.

«Зроду не бачила такої лисячої нори, — подумала Стіна-Марія. — Мабуть, тут я й помру».

А опинилася вона в підземному царстві. Там, де сплять оповиті сутінками густі ліси, гілля яких ніколи не гойдає вітер; там, де важкою завісою висить туман над бездонними водами озер, у яких ніколи не відбивається сонце, місяць чи зірки; там, де панує споконвічна пітьма. І там, у гірських печерах і гротах, живуть підземні істоти. Ось вони повилазили зі своїх нір і скупчилися навколо Стіни-Марії, немов тіні. Сірий чоловічок, що привів її з горішнього світу, заговорив до них:

— Їй треба цілий луг овець. Нехай із оповитих сутінками лісів вийде стільки овець, скільки розірвав вовк!

Нараз Стіна-Марія почула, як задзеленькали дзвоники, і з лісу вервечкою вибігли вівці та ягнята. Тільки що не білі, як були в Капелі, а сірі, й усі — з маленькими дзвониками на вухах.

— Бери їх і вертайся в Капелу, — сказав сірий чоловічок.

І підземні істоти відступилися вбік, щоб пропустити Стіну-Марію та її отару. Лиш одна не відступилася, то була жінка. Вона спокійно стояла проти Стіни-Марії — сіра, неначе примара, стара, як земля й каміння. Взявши в руки русяву косу Стіни-Марії, жінка промимрила:

— Русявочка! Ясочка! Саме про таку дівчинку я завжди й мріяла!

Вона провела невагомою рукою по чолу Стіни-Марії, і тої ж миті дівчинка забула все, що досі любила. З її пам’яті вивітрилося сонце, місяць і зірки, стерся материн голос і батькове ім’я; вона забула любих братів та сестер і дідуся, що носив її на руках; Стіна-Марія більше нікого не пам’ятала — зненацька вся Капела випала з її пам’яті. Лишилося тільки те, що вівці з золотими дзвониками належали їй. І вона погнала їх назад — в оповиті сутінками ліси, щоб вони там паслися, а тоді повела до бездонного озера, щоб вони напилися води, а найменше ягнятко взяла на руки і, колихаючи його, заспівала: «Ну-ну, моє ягнятко, бідняточко моє!» Адже ті слова вона добре пам’ятала, і коли співала їх, то їй здавалося, що вона сама ставала малим ягням, котре не могло знайти своєї домівки, і тоді Стіні-Марії на очі наверталися сльози. Одначе дівчинка не знала, хто вона насправжки. Вночі вона спала в печері жінки, що мала невагомі руки, й називала її матусею. Своїх овець вона приводила з собою і вкладала біля себе, — їй подобалося слухати, як у темряві дзеленькають їхні дзвоники.

Минали дні й ночі, місяці й роки, Стіна-Марія пасла своїх овечок у густому лісі й поринала у мрії, співаючи біля бездонного озера, і так збігав час.





У підземному царстві панувала похмура тиша. Стіна-Марія ніколи не чула нічого іншого, крім свого негучного співу, тихенького дзеленькання золотих дзвоників і пташиного крику, що долинав із туману, коли вона пригонила до води овець.

Якось вона сиділа тихесенько край берега, дивилась, як п’ють ягнята воду, плюскала пальцями в озері й ні про що не думала. Раптом почувся такий страшний гуркіт, що темне плесо аж затремтіло, а тоді прогримів чийсь дужий голос, від якого понагиналися дерева в густому лісі, й по всьому підземному царству прокотилися слова — такі ж давні, як і хутір Капела.

Гух, гух, гух,

вівців — цілий луг.

А у небі навманці

плинуть білі баранці.





Стіна-Марія здригнулась і ніби прочумалася від сну.

— Агов, дідусю, я тут! — крикнула вона.

Тепер Стіна-Марія пригадала геть усе. Пригадала дідуся, голос своєї матусі та ім’я свого батька, пригадала, хто вона така і дійшла тями, що її домівка в Капелі.

А ще вона пригадала, що живе бранкою в підземних істот, де не світить ані сонце, ані місяць, ані зірки, — у неї мовби полуда з очей спала. І тоді вона кинулася бігти. Вівці та ягнята пострибали слідом, вони мчали за нею через темний ліс суцільним сірим потоком.

Проте підземні істоти, почувши гуркіт і той голос, купами повилазили з гірських гротів та печер. Вони почали сердито перешіптуватися, а їхні очі були чорні від люті. Вони дивилися на Стіну-Марію та лементували дедалі голосніше й голосніше, тицяючи в неї пальцями, і той сірий чоловічок, що привів її з горішнього світу, кивнув головою.

— Нехай поспить у водах бездонного озера, — промимрив він. — Поки в Капелі не перевівся їхній рід, спокою ніколи не буде. Нехай поспить у водах бездонного озера.

І підземні істоти тут-таки, мов тіні, обліпили Стіну-Марію зусібіч. А тоді схопили її й потягли до озера, де стояв туман.

Нараз жінка, яку Стіна-Марія називала матусею, заходилася кричати не своїм голосом — ще ніхто ніколи в підземному царстві так не кричав.

— Ясочко моя! — надривалася вона. — Русявочко моя!

Жінка повідпихала інших, а сама обхопила Стіну-Марію невагомими руками. Коли вона обводила підземних істот поглядом, її очі палахтіли чорним гнівом, а коли вона кричала, то голос у неї аж хрипів:

— Я сама, і ніхто інший, покладу свою дитину спати, як наспіє час.

Вона підняла Стіну-Марію на руки й понесла до озера, а підземні істоти стояли на місці й чекали.

— Ану ж, ану ж, моя ясочко, — бубніла вона, — ходімо спатки!

Над озером висів густий туман. Він серпанком огорнув Стіну-Марію та жінку, яка її несла. Але Стіна-Марія помітила, що в неї під ногами зблиснула вода. На очі їй навернулися сльози, а в голові крутнулась думка: «Ну-ну, моє ягнятко, ти вже ніколи не побачиш Капели».

Але жінка, яку дівчинка називала матусею, погладила її невагомою рукою по щоці й шепнула:

— Біжи, моя ясочко, за своїми овечками та ягнятами!





І раптом Стіна-Марія опинилася в тумані сама. Вона нічого не бачила, але, почувши дзенькіт золотих дзвоників, подалася за ними. Дзвоники вели її крізь темряву й туман; вона брела довго й невідомо куди. А коли здолала чималий шмат дороги, то відчула під ногами траву — власне, травичку, яку випасли вівці.

«Не знаю, де я опинилась, — подумала Стіна-Марія, — але тут росте така сама травичка, як у нас на лузі».

Тієї миті туман розвіявся, і дівчинка побачила місяць. Він стояв над Капелою — якраз освітлював стріху кошари. А на Лисячому Камені сидів із ціпком у руках дідусь.

— Де ти так довго тинялася? — спитав він. — Йди хутчій додому, поки каша тепла.

А тоді він замовк. Бо тепер дідусь побачив овець. Проти місяця на лузі паслися красиві білі вівці разом зі своїми товстенькими ягнятками, він бачив їх дуже добре, так само, як і чув дзеленькання їхніх дзвоників.





— Господи, поможи мені, старому, — мовив дідусь. — У мене дзвенить у вухах, і я бачу овець, яких розірвав вовк.

— Це не ті вівці, яких розірвав вовк, — сказала Стіна-Марія.

Придивився дідусь до внучки й збагнув, звідки вона примандрувала, бо ж той, хто побував у підземних істот, уже буде мічений довіку. Навіть коли людина пробула там зовсім трішечки, лише доки звариться каша й місяць підіб’ється вгору над стріхою кошари, буде однак мічена на все життя.

Дідусь узяв Стіну-Марію на руки й посадив собі на коліна.

— Ну-ну, моє ягнятко, — мовив він. — Скільки ж це тебе тут не було, моє сердешне ягняточко?

— Не було мене кілька місяців і кілька років, — відповіла Стіна-Марія. — І якби ви мене не покликали, я лишалася б там і досі.

Але дідусеві старечі очі сяяли радістю. Він перелічив овець і пересвідчився, що їх саме стільки, скільки розірвав вовк.

— Здається, у Капелі знов стригтимуть овець, — сказав він Стіні-Марії. — Виходить, увечері мені треба буде нагострити ножиці. Якщо місячні вівці таки твої.

— Звісно, мої, — відповіла Стіна-Марія. — Тепер вони білі, а раніше були сірі, як мені їх дали ті…

— Цсс, — урвав її дідусь.

— Ті, кого не можна називати на ім’я, — закінчила Стіна-Марія.

Місяць підбивався дедалі вище над стріхою кошари, освітлюючи луг і капелянських вівців та ягнят. Дідусь узяв свого ціпка й погупав ним об землю.

— Гух, гух, гух…

— Цсс, — мовила Стіна-Марія.

А тоді прошепотіла дідусеві на вухо віршика, що був такий же давній, як і сам хутір Капела:

Гух, гух, гух,

вівців — цілий луг.

А у небі навманці

плинуть білі баранці.





Лицар Нільс із Діброви





Колись давно-предавно в часи лихоліть жив собі хлопчик. Він лежав хворий в убогій хатині, що стояла далеко в лісі. Звали його Нільс, а було то на хуторі Діброва. У ту пору таких хуторів, як Діброва, — невеличких, сіреньких і бідних-пребідних — було повнісінько і не переводилися там хіба що діти. Правда, таких, як Нільс, траплялося небагато. Але тепер хлопчик тяжко нездужав, і його мати боялася, що він помре, тому поклала його у світлиці, куди нікому з дітей не дозволялося у будні дні навіть носа потикати. Нільс уперше в житті лежав сам-самісінький у ліжку. Його трусила лихоманка, та він навряд чи розумів, що з ним таке, хоча відчував, наскільки зручно лежати в ліжку самому. Атож, світлиця здавалася йому кращою за рай, куди, як думала його матуся, він тепер налаштувався. У світлиці було прохолодно й темно, бо штора була опущена, а за нею — відчинене в літо вікно, звуки й пахощі якого хлопець сприймав як уві сні. Був червень, довкола хатини в лісі квітли бузок та щедринець, а зозуля кувала, немов найнялася.

Мати слухала її з острахом, і коли ввечері прийшов із роботи батько, вийшла бліда, як стіна, йому назустріч.

— Нільс нас покидає, — мовила мати. — Чуєш зозулю? Вона віщує в хату небіжчика.

Адже в ті часи люди вважали, що коли зозуля наважувалася підлетіти до самого причілку, то хтось у хаті мав ось-ось померти. І ніколи ще зозуля не кувала так голосно й нестямно, як у ті червневі дні. Малі братики й сестрички теж її чули. Вони стояли під зачиненими дверима світлиці й покірливо кивали головами:

— Чуєте, як кує зозуля? Невдовзі наш братик помре.

Але Нільс нічого про те не знав, його лихоманило, і він ледве розплющував очі. Лише часом крізь примружені повіки хлопчик помічав диво — атож, він лежав у світлиці й бачив на шторі замок.

Єдиним скарбом і вартісною річчю вважалася в тій убогій оселі штора. Господар придбав її на аукціоні в панській садибі, і, на подив та втіху дітворі, нею завісили вікно світлиці. На шторі було виткано лицарський замок зі шпилями й вежами, — нічого красивішого сільські діти в своєму злиденному житті не бачили. Вони допитувалися в Нільса: «А хто жити може в такому замку? І як такий замок називається?» Старший брат мав те знати. Але Нільс того не знав, а тепер ось нездужав, і так нездужав, що сестри й брати, мабуть, ні про що більше його не спитають.

Увечері сімнадцятого червня Нільс лишився в хаті сам. Батько ще не вернувся з роботи, мати доїла на вигоні корову, а брати й сестри гайнули до лісу подивитися, чи скоро поспіє суниця. Нільс лежав у світлиці сам, як палець, важко дихав і був напівпритомний. Він не знав, що сьогодні сімнадцяте червня і земля з Божої ласки буяє зеленню. Але чув, що на великому дубі біля самої хати кує зозуля, бо вона його збудила. Тоді Нільс розплющив очі, оскільки йому закортіло побачити замок на шторі. І височів той замок на зеленому острівці посеред темно-синього озера, здіймаючи шпилі та вежі в темно-синє небо. Саме завдяки цій темній синяві в кімнаті панувала неабияка прохолода й пітьма, тут гарно було спати. Атож, його хилило на сон… штора легенько гойдалася, а замок хитався.

О, похмурий замку, повен таємниць, чиї то стяги майорять під вечірнім вітром на твоїх вежах? Хто мешкає в твоїх залах? Хто витанцьовує там під звуки скрипки та флейти? А хто той в’язень, що сидить у західній вежі и до світанку має померти?

Овва, він махає крізь ґратки бійниці тоненькою рукою — гукає на допомогу, адже він дуже юний і йому не хочеться покидати цю квітучу землю: «Послухай-но сюди, лицарю Нільсе з Діброви, послухай-но сюди! Невже ти, королівський зброєносцю, забув свого повелителя?»

Ні, лицар Нільс нічого не забув. Він знає, що час не стоїть на місці, а він повинен врятувати свого короля, скоро, о, скоро це буде запізно. Бо ж сьогодні сімнадцяте червня і, перш ніж зійде сонце, його повелитель поплатиться життям. Зозулі вже все відомо, вона сидить на дубі, що росте на подвір’ї замку, і несамовито кує — знає, що комусь там судилося померти.

Але на березі темно-синього озера в очереті сховано човен. Не занепадай духом, юний королевичу, твій зброєносець рушає в дорогу. Ондечки на зелені береги й спокійне озеро спадають сутінки червневої ночі. Поволі пливе човен лискучим плесом, безшумно опускаються у воду весла — ніяка сторожа не почує плюскоту й не сполохається. Ніч повна небезпек, а доля королівства — в руках весляра. Ану ще повільніше, ану ще тихіше, ще ближче… о, похмурий замку, ти важкою каменюкою стоїш на своєму зеленому острівці й кидаєш чорну-пречорну тінь на воду, але знай, що вже наближається той, хто нічого не боїться! Лицар Нільс із Діброви, не забудь цього імені, доля королівства — в його руках! Може, чиїсь очі вглядаються в нічну пітьму? Може, вони бачать його волосся, схоже на спалах світла? Якщо тобі, лицарю Нільсе, дороге життя, то веслуй у затінок вежі, щоб там сховатися, стань просто під вікном в’язниці, де сидить король, і чекай… Слухай, як об шерехате каміння вежі плюскочуть хвилі, а все решта завмерло.





Та ось від в’язня з вежі білосніжним голубом летить у човен лист, написаний кров’ю. А там чітко зазначено:



Лицарю Нільсові з Діброви

Ми, з божої ласки законний король королівства Магнус, втратили мир і спокій, і все через Нашого родича Герцога. Ти мусиш знати, що він готує Нам цієї ночі можливу загибель. Тож негайно лети Нам на допомогу, ти сам мусиш обміркувати, яким чином, тільки не барися, оскільки Ми страшенно боїмося за Своє життя.

Писано в замку Вільдґавель у ніч на сімнадцяте червня.

Магнус Rex.



Лицар Нільс хапає кинджал, ранить ним собі руку й червоною, мов жар, кров’ю пише відповідь своєму повелителеві. Потім натягає тятиву, і його стріла мчить крізь посвітліле нічне небо до в’язня у вежу и несе йому втішну вістку.



«Не занепадай духом, королю Маґнусе! Тобі єдиному належить моє життя, і я радо віддам його, щоб урятувати свого короля. Нехай мене благословить Господь Бог».



Нехай тебе, лицарю Нільсе, благословить Господь Бог! Коли б ти був такий меткий і гострий, як стріла, й теж міг летіти нічним небом, тобі було б легко прийти на допомогу королю. Але як може пробратися у в’язницю цієї останньої в житті короля ночі зброєносець? Хіба герцог не погрожував безжально вбити кожного, хто наблизиться до його замку? Браму замкнено, а звідний міст піднято вгору, цієї ночі замок Вільдґавель охороняють двісті озброєних вояків.

Але герцог танцює в лицарській залі, він не може спати. Червнева ніч надто ясна й не дає заснути нікому, хто задумав лиходійство. О, коли б швидше світало, бо тоді в’язень із вежі позбудеться голови, а королівство — короля. Звісно, герцог добре знає, хто після короля стоїть найближче до трону. О, швидше б уже світало! А тим часом він залюбки покружляє в танці. Нехай гучніше грають скрипка, флейта і сопілка і ні на мить не зупиняються маленькі ніжки панночок — герцог воліє танцювати й веселитися. Щоправда, той, хто чинить лиходійство, ніколи не має ні спокою, ні певності. Страх заповзає герцогу під шкіру й точить його, як черв’як. Звичайно, ув’язнений король сидить у вежі, але в нього є віддані йому люди, хтозна, може, зараз до замку Вільдґавель мчить тисяча вершників? Охоплений тривогою, герцог кидає танцювати, стає біля вікна та й ну вглядатися-вслухатися у ніч. То часом не коні цокають копитами? То часом не вороги брязкають списами й мечами? Ні, то всього-на-всього блукає між дубами на узбережжі убогий мандрівний музика, перебираючи пальцями струни лютні, — над вузькою Вільдґавельською протокою лине його дзвінкий, як пташиний спів, голос:

Я довго-довго мандрував стежками

й побачив вершників, що через ліс помчали;

зозуля ж цілу нічку не вгаває,

комусь таки недолю провіщає.

Я довго-довго мандрував стежками.





І тут герцог пополотнів.

— Ану йди сюди, мандрівний музико, й розкажи мені, хто мчить лісом уночі?

— Ох, ясновельможний пане, слова убогого мандрівного музики розкочуються на всі боки, мов горох. Коли ваша ласка, то я зі своєю лютнею помандрую далі. Бо ж ніч дивовижна, вода напрочуд спокійна, усюди цвітуть квіти й кує зозуля. I повірте мені, ось-ось доспіють суниці, я сам їх бачив цієї ночі в лісі.

І тут герцог розгнівався.

— Чи знаєш ти, нещасний лицедію, що глибоко в підземеллі замку Вільдґавель є темниці, де співець достигає швидше за суниці в лісі, а як достигне, то розкаже все, що знає?

— Ох, ясновельможний пане, та я залюбки вам усе розказав би, але брама замкнена, а звідний міст піднятий угору, і жодна жива душа не зайде в замок Вільдґавель.

І тут герцог похмуро киває головою.

— Твоя правда, нещасний музико, для тебе звідний міст опустять, а браму відчинять. Заходь, любий друже, бо я хочу знати, хто посеред ночі мчить лісом.

І ось звідний міст зі скреготом та скрипом опускається і відчиняється важезна брама. Мандрівний музика торкається пальцями струн на лютні й бере кілька журливих акордів; убраний він, сердешний, у лахміття, але його волосся у темряві схоже на спалах світла. Овва, він заходить у замок Вільдґавель — сам-самісінький, мов перст… Бог на поміч тобі, лицарю Нільсе! Закутайся в свої лахи по саму шию, щоб не виблискував з-під штрипок гаптований золотом комір, опусти очі додолу, заслинь рота, згорбся і вдай із себе дурника! Пам’ятай, що ти несповна розуму й не тямиш, що верзеш.

— Там їх тьма-тьменна, ясновельможний пане, це я знаю достеменно. Хоча навряд чи більше сотні, очевидно, ні. Усі вони так гнали коней, що від тупоту гула земля, правда, дехто їхав на волах, а один — на свині. У всіх були мечі й списи, а в багатьох тільки мітли. Вони тягли драбини, щоб підставляти їх, коли дійде до штурму замку Вільдґавель, і корита, щоб мати чим перебратися через Вільдґавельську протоку. І повірте мені, ясновельможний пане, суниці ось-ось достигнуть, я бачив це сьогодні вночі.

Почувши ті слова, герцог оскаженів, але й злякався. Бо ж тривогу в темній душі посіяти так само легко, як сипнути насіння в чорну землю. От, скажімо, з’являється убогий мандрівний музика, майже хлопчак, і співає пісеньку про те, як бачив у лісі королівських вершників — із такого насіння в герцоговій душі зростає глухий чагар страху, адже той, хто чинить лиходійство, не знає в житті ані спокою, ані певності.

І тут-таки в замку Вільдґавель зчинився страшний шарварок. Усім бути насторожі! Накласти стріли на тятиву! Приготуватися метати каміння! Зайняти місця коло бійниць і вдесятеро посилити охорону звідного мосту! Якщо мандрівний музика казав правду, то очікувати штурму можна будь-коли.

Одначе, герцогу, як бути зі сторожею західної вежі? Може, і її посилити? В’язницю короля охороняє єдиний вояк, його звати Монс Топір, він найвідданіший герцогів ставленець.

Ні, герцог не хоче посилювати сторожу західної вежі, бо в його чорній душі визріває план, щоб самому позбавити короля життя, якщо замок візьмуть штурмом. Звичайно, краще було б, якби в’язень дожив до світанку, бо так постановили радці, яким герцог звелів засудити сердегу до смерті. Єдине, в чому немає сумніву, — цієї ночі живцем із західної вежі королю не вибратися. Але той, хто чинить лиходійство, не хоче, щоб хтось те помітив. Нехай Монс Топір сам пильнує в’язня, він мовчатиме, як німий, і тільки глядітиме, аби жоден ворог не проник у замок Вільдґавель!

Жоден ворог, всемогутній герцогу? Хіба один із них уже не зайшов у твій замок, хоч ти про це й не здогадуєшся? Може, це малий мандрівний музика, якого ти щойно впустив до свого замку? Ти підняв на ноги своїх лучників, своїх метальників каміння і свою міцну оборону, а про незнайомого музику, волосся якого схоже на спалах світла, ти забувся! Сидить тепер сердега долі у кутку й слухняно гризе собі курячу лапку; він трішки несповна розуму й ніяк не втямить, чому посеред ночі здійнявся такий страшний гармидер. Мабуть, у нього повно вошей, а то чого б це він увесь час чухмарив своє лахміття? Ану гляньте, кого він злапав, либонь, вошу? Певно, цей мандрівний музика причинний, якщо вкидає вошу в свій кухоль з пивом, видно, він зовсім дурний. Але хто присікуватиметься до причинного? Навіть собаки, які лежать проти вогню, не зважають на те, що він робить чи куди йде. І ось в його дурнувату голову забрела думка, що треба пригостити Монса Топора кухлем пива. Він тихенько проходить у двері, вайлувато шкандибає коридором замку і спинається сходами вгору, міцно тримаючи кухоль у руках, а як зустрічає когось дорогою, то тільки всміхається: мовляв, така воля герцога, це пиво для Монса Топора!

Монс — здоровенний, як бик. Він видудлить і десять кухлів пива. А тепер ось цілу ніч стереже в’язницю з королем і мало не вмирає від спраги. Аж тут глядь — хтось обережненько подає йому пиво.

— Ну й білявчик! Хто ти такий? Щось я тебе раніше в нашому Вільдґавелі не бачив.

Проте в того білявчика голова, мабуть, половою набита.

— Герцог послав віднести тобі пиво, і я не розхлюпав ані краплини. Хоч було так, що ледве не гепнувся додолу, але кухоль утримав, он який я молодець.

Монс Топір жадібно підносить кухля до рота: йой, яке пиво! Так освіжило горло! Від задоволення він жваво куйовдить хлопцеві біляву чуприну.

— Ну й волосся! Не волосся, а льон — достоту, як у короля. Можна подумати, що ви брати. Але подякуй Господові Богу, що той неборака тобі не брат, бо тоді й ти дуже скоро наклав би головою.





Більше Монс Топір цієї ночі не каже нічого. Він звалюється додолу, мов лантух борошна, й засинає на підлозі, — бачте, як добре, що мандрівний музика вкинув у свого кухля вошу!

А тепер, лицарю Нільсе, тепер перед тобою питання стоїть руба — життя або смерть. Хутчій, хутчій, десь є ключ, пошукай у Монса Топора за поясом і в кишенях… здалеку долинає хода, невже хтось іде? Хутчій, хутчій, інакше буде запізно, хапай ключа й відчиняй скрипучі двері. Хутчій, хутчій біжи сходами вгору до в’язниці з королем. Хутчій, хутчій… а тепер помаленьку! Й тихо-тихо! Заходь до короля! Ох, як довго він чекав і як багато журився! Глянь, він сидить на підлозі біля бійниці — страшенно блідий і безпорадний, очі в нього великі й сумні, а волосся схоже на спалах світла. Побачивши свого зброєносця, він заливається слізьми.

— Лицарю Нільсе, найдорожчий ти мій, все-таки я маю на білому світі товариша!

Лицар Нільс зі слізьми на очах кидається королеві до ніг. Він любить його дужче, ніж брата, і його серце розривається надвоє, коли він бачить, як несправедливо обійшлися з коронованим королем їхнього королівства. Цілих два роки король Маґнус сидів у цій жахливій в’язниці, не дивно, що його щоки бліді, а погляд такий сумний. Лицар Нільс цілує йому руку, омиваючи її сльозами, але король Маґнус підводить його з колін і обіймає.

— Годі, лицарю Нільсе, все пропало, настає моя смертна година. Хочеш лишитися зі мною до останнього?

Тоді лицар Нільс благально тягне свого повелителя за руку.

— Ох, мій королю, не кажіть такого. Швиденько ходімо звідси, тікаймо!

Але король Маґнус сумно-пресумно хитає головою.

— Куди нам тікати, лицарю Нільсе? Як ми звідси вийдемо, коли брама замку зачинена, звідний міст піднято, а герцогові гвардійці товчуться навколо, мов бджоли у вулику? Ні, ніхто не вибереться звідси живим, все пропало, настає моя смертна година.

Видно, король Маґнус не знає про потайний хід, та, на щастя, лицар Нільс знає. Хіба він, бувши дитиною, не бавився у цьому похмурому страшному замку? Хіба не була тоді його мати двірською дамою жорстокої пані Ебби, що доводилася королю тіткою, а герцогові матір’ю? То була вельможна немилосердна володарка, що твердо правила замком, поки її шолудивий син воював у чужих краях. На той час Нільс був пустотливим хлопчиком, і одного дня жорстока пані Ебба його покарала — звеліла замкнути до східної вежі. Але вона про це ще пошкодує. Адже в лицаря Нільса, як у всіх дітей, аж руки свербіли все дослідити й обмацати. Тож він швиденько знайшов потайний хід, прокладений попід Вільдґавельською протокою зі східної вежі до потайної галявини далеко в лісі.

От бачиш, королю Маґнусе, не все втрачено. Проте більше не зволікай, ради всього святого, поквапся! Ніч закінчується, і як тільки над зеленим лісом зійде сонце, тебе не стане — так постановили герцог та його радці. Поглянь, на подвір’ї вже збирається пузате панство в розкішних нарядах, кат стоїть із нагостреним мечем — він очікує на тебе. З хвилини на хвилину до в’язниці у вежі навідається превелебний пастор, щоб висповідати сердегу. А що як він побачить заснулого Монса Топора й здійме крик на цілий замок? Тоді буде пізно думати про втечу. У тебе обмаль часу, королю Маґнусе, ти мусиш квапитись, якщо хочеш урятуватися. О, дорога буде жахлива й небезпечна, тобі доведеться петляти до східної вежі туди-сюди через увесь замок, а всюди повно сторожі. Та не втрачай надії, я, лицар Нільс, знаю вихід!

— Швидше, швидше, королю Маґнусе, скидай свої червоні оксамитові шати й, коли твоя ласка, перебирайся в мої драні лахи. Якщо нам не пощастить і ми зустрінемо дорогою якогось вартівника, то він подумає, що я король, а ти мандрівний музика. Він схопить мене і, перш ніж щось розкумекає, ти встигнеш дременути геть. Поки вартівник стоятиме з полоненим горобчиком, король-орел мчатиме на волю.

Та король Маґнус сумно хитає головою.

— Лицарю Нільсе, мій найдорожчий друже, що буде потім із тобою? Як ти гадаєш, що вчинить герцог із тим, хто допоміг утекти його лютому ворогові?

А лицар Нільс дивиться на свого повелителя з невимовною любов’ю.

— Моє життя належить тільки тобі, і я радо зроблю все, щоб урятувати свого короля. Нехай благословить мене Господь Бог!

Годі вже вагатися! Швиденько перевдягайся, швиденько біжи сходами вниз, де лежить, стогнучи уві сні, Монс Топір. Він злегка ворушить руками й ногами, мовби ось-ось прокинеться. Ні, спи, Монсе Топоре, ти ніколи ще не спав таким глибоким сном! Ти, звичайний в’язничний вартівник, навіть не помічаєш того щастя, що випадає тобі ниньки, ти не знаєш, хто переступає своїми королівськими ногами твоє пузо, схоже на барило пива! Король нашого королівства втікає від загибелі.





І от із замкового майдану долинули звуки сурм і гуркіт барабанів. Юрба загула. Година наспіла. А тоді виходить герцог, і всі замовкають. Лукавий і хитрий, як біс, він удає, ніби зажурений недолею короля, але його чорна душа переповнена радістю. Його тішить сама думка, що якраз на цьому майдані, де глухо б’ють барабани, саме цього ранку він упише своє ім’я до сторінки історії.

Та ось від західної вежі долинає моторошний пронизливий лемент:

— В’язень зник! Король утік!

Яка жахлива вістка! Герцог блідне, тремтить і труситься, лютиться і репетує:

— Усі сюди! Обшукайте замок, усі кутки й закутки, всі зали і всі ніші, всі сходи і всі вежі… Спіймайте короля — живим чи мертвим!

Чуєте, як тривожно бамкає дзвін, як відлунюють крики під важкими склепіннями замку, як на сходах вицокують ковані залізом чоботи, як герцогові гвардійці вирушають на полювання — вони ловлять благородного оленя, що втікає від своєї загибелі!

— Хоч би де він був, ми зараз же його схопимо за барки! Гляньте, ондечки майнуло його волосся, схоже на спалах світла! А там он гулькнула його оксамитова куртка! Гляньте, гляньте, він шмигнув у східну вежу! От шельма так шельма — хряснув дверима нам просто перед носом! Але ходіть сюди з сокирою і ломом та любесенько й витуримо звідти короля!

Той знатний чоловік, що колись давно звелів звести замок біля протоки, був, певно, хитрий, як лис. І так само, як лис упродовж року прориває зі своєї нори безліч виходів, так і володар замку звелів прорити потайний прохід під Вільдґавельською протокою, щоб можна було врятуватися в разі битви і облоги. Робив він те у великій таємниці, а згодом зійшов у могилу, не обмовившись жодній живій душі ані словом про свій прохід. Нині від його смерті минуло вже двісті років. Та яке щастя, що на світі є хлопці, в яких від цікавості сверблять руки! Яке щастя, що лицаря Нільса хлопчиком замикали у східній вежі!

Але тепер хтозна, чи зможе він ще раз знайти ту потайну кнопку. О, треба мерщій утікати, адже двері до вежі тріщать від гупання сокири, а король Маґнус із кожним гупанням ще дужче полотніє на виду. Охо-хо, в нього змалку не свербіли руки, тож він ніколи не знаходив потайних кнопок. І тепер ось його чоло обливається холодним потом, і він дивиться, як його зброєносець обмацує оздоби на дерев’яній обшивці стіни та всі, що там є, сучки, горбики й виступи, і аніскілечки не вірить, що лицар Нільс знайде потрібну кнопку. Він чує, як відлунюють удари сокири й тріщать важкі дощані двері, але найжахливіше з усього те, що він чує розлючений герцогів голос:

— Ви повинні взяти короля — живим або мертвим!

І король Маґнус стає біліший за полотно: о, він такий молодий, а мусить розпрощатися зі своїм життям!

— Годі, лицарю Нільсе, більше вже не варто, все марно, мій час добігає кінця.

Але не думайте, що хлопцеві руки можуть забути знайдені колись потайні кнопки. Гляньте, гляньте, як поволі відчиняються потайні двері, відкриваючи шлях до волі.

Лицар Нільс швиденько хапає короля за руку.

— Біжімо, королю Маґнусе, сюди, в темряву!

Як же там плісняво, холодно й моторошно! До того ж із Вільдґавельської протоки неприємними цівками просочується крізь каміння вода, а ноги ковзаються по слизькій долівці. Але тобі, королю, не можна посковзнутися, ти мусиш втриматися на ногах, нині одна секунда набагато дорожча за все золото на твоїй короні. Чуєш розлючений крик у себе за спиною? Тепер герцог побачив, що здобич вислизає з рук, тепер він стоїть у вежі, як телепень, і не може втямити, куди подівся король. Лють забиває йому дихання, і здається, він просто лусне від неї… Аж тут його погляд падає на прочинені двері! Боже правий, а це що таке? Невже потайний хід, про який він досі нічого не знав? А хай тобі грець, прапрадіде, що прокладав цей прохід у цілковитій таємниці від усіх! Але не думайте, що герцог здається.

— Усі до мене! Мерщій у темний прохід! Він там, схопіть його, скрутіть і тягніть сюди! Візьміть короля живим або мертвим! А ви, лучники, осідлайте прудких, як вітер, коней, звеліть опустити звідний міст і мчіть у ліс, мчіть у ліс! Десь аж там закінчується той потайний хід, знайдіть, тільки знайдіть його! А як побачите, що король Маґнус біжить між деревами, пустіть йому в спину стрілу. Візьміть короля живим або мертвим!

Хлюпотять і виблискують на сонці лагідні хвилі Вільдґавельської протоки. Підстрибують у воді маленькі рибки, їм дуже весело, бо ж вони не знають, що у глибокій темряві під ними життю короля Маґнуса загрожує страшна небезпека.

Лицарю Нільсе, лицарю Нільсе, не дуже квапся! В’язниця неабияк ослабила короля. Він тяжко дихає й ледве тримається на ногах, а потайний хід темний і довгий. Окрім того за спиною він чує стукіт кованих залізом чобіт, вони стукотять дедалі ближче, ближче й ближче.

Тоді король Маґнус стає біліший за полотно: о, він такий молодий, а мусить розпрощатися з життям!

— Годі, лицарю Нільсе, більше вже не варто, все марно, мій час добігає кінця.

Не занепадай духом, королю! Ану заховайся мерщій у нішу, замри в темряві, затамуй подих і чекай! Зараз промчать герцогові гвардійці. То сліпа юрба, і нею можна завиграшки керувати. Вони мчать, як свині по діброві туди, куди показує рило, не розглядаючись навсібіч. Зараз, мабуть, рило показує на слабеньке світло, що миготить попереду — либонь, там закінчується потайний хід. Вони настільки дурні, що думають, ніби король уже вибрався на сонце, якого йому більше ніколи не судилося бачити. Тож тепер вони щосили туди мчать.

Король Маґнус стоїть у ніші, і коли ковані залізом чоботи простукують мимо, серце в нього аж вистрибує з грудей. Страшно опинитися самому в темряві, але ти, королю Маґнусе, не самотній, у тебе є товариш. Він стоїть поруч із тобою в темряві, тобі його не видно, але ти чуєш його дихання і відчуваєш його дружню руку на своєму плечі.

— Постій ще хвильку в проході, мій королю, адже герцогові гвардійці невтомно шастають лісом, і всюди повно лучників, у них коні — прудкі, як вітер. Але я теж двох сховав тут недалечко в кущах, зараз я їх приведу.





Два роки король просидів у в’язниці, а це… Яке щастя знов скочити на коня та й помчати попід зеленими дубами! О, який ясний і прохолодний червневий ранок! У глибокій тиші щебечуть пташки і гудуть джмелі, на квітах і траві сяє роса. Ось їде верхи король Маґнус, а ось — його зброєносець, їхні голови виблискують на сонці, мов спалах світла.

Одначе, королю Маґнусе, підострож свого коня, жени його так, щоб земля вгиналася під ногами, поквапся, поквапся до Високого замку! Там ти знайдеш порятунок поміж своїми приятелями, адже в замку зібралися всі королівські лицарі.

О, коли вони побачать свого короля на волі, то залюбки поведуть війська в бій, і тоді, жорстокий тиране, гнобителю нашого королівства, тоді, підступний герцоге, настане твоя смертна година!

Йой, королю Маґнусе, зарано ти радієш! Чуєш, як за спиною гупають по землі копита? Ти зроду не чув жахливішого звуку. То мчать на прудких, як вітер, конях переслідувачі, герцогові гвардійці, — їхні гострі стріли несуть тобі смерть.

Тоді король Маґнус стає біліший за полотно: о, він такий молодий, а мусить розпрощатися з життям!

— Годі, лицарю Нільсе, більше вже не варто, все марно, мій час добігає кінця.

Та лицар Нільс спритно хапає королевого коня за віжки.

— Я знаю у тій он горі печеру, ми там сховаємося!

Печера утворилася в горі ще за давніх-давен, вона з’явилась, коли земля була молода, а людей ще зовсім не було. Тоді позвалювалися один на одного ці важкі валуни, і так постала печера з високими камінними стінами. З давніх-давен вона була безіменна, але з цього дня стала називатися Королівською. Збігатиме рік за роком, і те, що тут сталося, забудеться, але печера назавжди збереже свою назву. Там часто бавитимуться у веселі хованки хлопчаки й називатимуть свій сховок Королівською печерою, і гадки не маючи, що колись давно раннього червневого ранку там ховався король і його зброєносець.





А тепер король Маґнус стоїть у печері, і його серце мало не вистрибує з грудей. Важко никати лісовими печерами, мов загнаний звір, проте, королю Маґнусе, ти не самотній, ти маєш товариша. Він стоїть біля тебе в темряві, тобі його не видно, але ти чуєш його подих і відчуваєш його дружню руку на своєму плечі.

— От ми й пошили їх у дурні. Ще трішки почекаємо і поскачемо далі. За годину ти будеш у Високому замку.

І тільки він промовив ті слова, як із лісу долинуло пронизливе іржання, королівський кінь у відповідь і собі заіржав. Он як нерозумна тварина мимоволі може виказати господаря.

Яке жахіття, тепер від лісу швидко наближаються голоси:

— Гляньте, ондечки печера, звідки іржав кінь! Там той, кого ми шукаємо! Нумо його брати!

Тоді король Маґнус стає біліший за полотно: о, він такий молодий, а мусить розпрощатися з життям!

— Годі, лицарю Нільсе, більше вже не варто, все марно, мій час добігає кінця. Біля печери на мене очікує моя доля.

Лицар Нільс, заливаючись сльозами, упав перед своїм королем навколішки і щиросердечно поцілував йому руку.

— Твоя доля, королю Маґнусе, — правити королівством, а моя — врятувати тобі життя.

Та король Маґнус украй зажурено хитає головою.

— Ох, лицарю Нільсе, ти дуже чесно мене рятував, але все марно, тепер я мушу померти. Прощай, мій найдорожчий у світі друже!

Тоді лицар Нільс знов цілує королівську руку.

— Лише тобі належить моє життя, і я радо накладу головою, щоб урятувати свого короля. Нехай благословить мене Господь Бог! Прощай, королю Маґнусе, ми більше не побачимося, але коли сидітимеш на троні, згадуй мене бодай інколи.

Герцог пообіцяв цілу калитку золота тому, хто поверне його ворога до в’язниці. Тож п’ятеро лучників аж нетямляться від радості біля печери, а в їхніх очах аж горить немилосердний запал.

— Авжеж, він у печері, й зараз ми його з неї витуримо.

Та ба, він сам виходить із печери, ще й веде за вуздечку коня, а той кінь ірже. О Господи пресвятий, який же король гарний! А його волосся сяє на сонці, мов спалах світла. Червоний оксамитовий сардак добряче потертий, однак видно, що вбрання на ньому королівське. Тож радійте, лучники, ось ваш в’язень, хапайте його, не стійте і не потуплюйте додолу очей!

Ой, як нелегко піднімати руку на короля, особливо, коли в нього такий величний вигляд! А ось він із готовністю простягає до них руки.

— Ну ж бо, в’яжіть мене й ведіть до Вільдґавельського замку. Напевно, мій родич страшенно хоче мене побачити.

Тож далі все сталося так, як і мало статися. Якщо злочин покриває соромом і ганьбою королівство, то ганьбити треба герцога! Шліть йому звістку, що його родича схоплено, і нехай кат тримає меча напоготові! Меч дві години очікував, поки король рятувався втечею. Але гляньте, в’язень повертається назад, він зі скрученими руками сидить у сідлі — рівнесенький, мов струна; його погляд напрочуд спокійний, і його чоло ясне й чисте… А в лісі так гарно! Він чує, як щебечуть пташки й гудуть джмелі — ох, він цього ніколи більше не почує! Він бачить, як виграє роса на квітах і траві, він дивиться на хвильки, що виблискують у Вільдґавельській протоці, — ох, він цього більше ніколи не побачить! Бо тепер зі скреготом і скрипом опускається звідний міст, відчиняється важка дубова брама, і він в’їздить у Вільдґавельський замок.

Але де ховається герцог, чому він не зустрічає свого любого родича? Ет, герцог занедужав і лежить за грубою запоною, у нього від люті так розболілася голова, що стався напад. Однак він зрадів, коли почув, що короля схоплено, й тут-таки звелів катові тримати меча напоготові, а королівським радцям зібратися на подвір’ї. От тільки йому було страшенно прикро, адже сам він такий немічний, що мусить лежати тоді, коли йому треба кров’ю вписувати своє ім’я до сторінки історії.

Охо-хо, година, якої він стільки чекав, ще затримується, бо в’язень має право востаннє висповідатися пасторові. Звичайно, він буде зізнаватися в багатьох тяжких гріхах, тож це затягнеться надовго, пісок у піщаному годиннику сиплеться украй поволі, а на внутрішньому подвір’ї замку панує тиша. О, які нестерпні для герцога ці години очікування! Але так завжди буває з тим, хто чинить зло, — він не має в житті ні спокою, ні певності.

Нарешті з подвір’я до нього долинають звуки сурм і гуркіт барабанів. Отепер він знає, що година наспіла. І хоч його тіло б’є лихоманка, він мусить підвестися й стати біля вікна — щоб востаннє глянути на свого родича короля Маґнуса.

Він обводить поглядом королівське подвір’я, осяяне вранішнім сонцем, і пузатих радців у розкішних шатах. Він бачить своїх гвардійців, що вишикувалися з піднятими списами навколо червоної крамнини. А на тій крамнині хтось стоїть, таж то його родич, король Маґнус! Ох, його волосся схоже на спалах світла, гляньте, як воно сяє проти сонця! Гляньте, його очі сховано під чорною пов’язкою, а руки скручено! Як йому, напевно, тепер страшно за своє молоде життя — моєму любому родичеві, королю Маґнусу!

Ні, тому, хто стоїть на червоній крамнині, не страшно за своє молоде життя. Він не боїться, він щасливий віддати своє життя, щоб урятувати короля. На замковому дубі кує зозуля, і глухий барабанний дріб вмовкає. Нехай благословить тебе Господь Бог, лицарю Нільсе… Всевишній радіє за тебе.

Та тієї миті, як упав меч, ген із лісу долинає клич бойової сурми. Як страшно він розлягається понад лісом і озером і як страшно відлунює в горах! Чуєте, як цокочуть копита? Чуєте, як іржуть коні? Чуєте, як бряжчать списи й мечі? То мчать верхи на конях королівські вояки — під зеленими деревами через увесь ліс котиться хвиля султанів, що розвіваються на шоломах, і блищать проти сонця обладунки. Ану, підступний герцоге, лаштуйся до бою і благай Всевишнього відпустити тобі гріхи!

Герцог, похоловши від страху, дивиться на них, але сміх у нього моторошний:

— Ви, люди добрі, запізно з’явилися, короля Маґнуса більше нема на світі. Повертайте своїх коней назад і мчіть додому! Нині я тут король.

І тільки він промовив ті слова, як побачив таке, від чого кров захолола в його жилах. Хай Бог боронить, хто це там їде попереду всіх на білосніжному жеребці? У кого то волосся схоже на спалах світла? В кого такі зажурені очі? Може, він повернувся з того світу? Невже я бачу привида?

Ні, підступний герцоге, перед тобою — твій родич, король Маґнус, живий-живісінький. Тепер нехай тремтить твоя чорна, як ніч, душа і благає у Всевишнього відпустити тобі гріхи!





О, який жахливий бій тоді почався! Який кривавий ранок випав того червневого дня, коли замок Вільдґавель було знищено дощенту, а герцог знайшов свою смерть! Стріли літають повітрям так густо, що навіть небо від них потемніло, розлючені вояки підставляють штурмові драбини, протокою пливуть баскі коні. Дзвін оповіщає про облогу, замок охоплює вогонь, дим пожежі заступає сонце. Одна стріла влучає герцогові в груди, й він помирає… Он як завершує свій земний шлях лиходій!

А до заходу сонця замок Вільдґавель буде зруйновано. Мало-помалу розберуть камінь за каменем, і від нього не лишиться й сліду. О, похмурий замку, твоя пісня проспівана! Зникни геть із цього зеленого пагорба!

Та коли все вляглося і бій ущух, король Маґнус, обливаючись сльозами, стає на тому місці, де лицар Нільс пожертвував своїм молодим життям задля свого короля. Довкола нього збиваються його лицарі-переможці, й він каже їм крізь сльози:

— Лицар Нільс із Діброви — ніколи не забувайте цього імені. Люди добрі, дорогі мої шведи, запам’ятайте його назавжди! Адже доля королівства була в його руках.



Жив собі хлопчик, і був він такий слабий, що навіть не підводився з ліжка в убогій хатині, яка стояла далеко в лісі. Звали того хлопчика Нільс, і було то на хуторі Діброва. Увечері сімнадцятого червня його лишили самого, і йому стало погано. Коли мати, повернувшись з вигону, де доїла корову, зайшла в хату й побачила, як його трясе лихоманка, то подумала, що невдовзі хлопець помре і вже ніколи не побачить сходу сонця над квітучою землею. Цілу ніч він марив і впадав у забуття. А вранці вісімнадцятого червня Нільс розплющив очі — він був здоровий-здоровісінький. Як же всі в тій убогій сільській хаті зраділи! Батько, мати, брати й сестри збилися в купу біля його ліжка у світлиці й невимовно тішилися, що він живий. Мати підняла штору, щоб у кімнату заглянуло вранішнє сонце. Діти подали йому лісові суниці, яких вони нарвали в лісі, а потім нанизали на травинку, — всього кілька ягідок, але то була перша в цьому році суниця, і їм хотілося, аби Нільс її скуштував, адже брати й сестри дуже раділи, що він живий і зможе нею поласувати.

— Ми знайшли суницю на пагорбі біля Королівської печери, — похвалилися вони. — А тепер попливемо човном на острівець Вільдґавельсгольм і подивимося, чи й там вона вже спіла. Торік там уродило хтозна-скільки суниць, пам’ятаєш, Нільсе?

— Нільс нічого не пам’ятає, — сказала мати. — Ви ж знаєте, як тяжко він нездужав.

Крізь відчинене вікно в кімнату залетіли звуки й пахощі літа, бо ж був червень, довкола вбогого хутірця в лісі цвіли бузки і щедринець, а зозуля кувала, немов найнялася. Але вже потойбіч озера, аж на острові Вільдґавельсгольм.


