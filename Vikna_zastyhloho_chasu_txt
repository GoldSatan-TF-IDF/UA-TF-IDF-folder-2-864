Юрій ВИННИЧУК

Вікна застиглого часу


Яприйшов  сюди  і  став  серед хитросплетіння вулиць, серед навали людей, дерев і
будинків, щоб ворожити її іменем.
Я простягаю руку, проказую тричі:
-  Ілаялі!  Ілаялі!  Ілаялі!  -  і  люди  перетворюються  на  шашіль,  починають
підточувати дерева, і дерева падають і не знають причини.
Зі  мною  коїться  щось  дивне:  щоранку,  прокинувшись від сну, я відчуваю себе
росою  і, як роса затьмарює своєю вродою квіти і трави, так от і я затьмарюю все
живе і цю землю.
Плачте, бо, коли сонце зупиниться над головою, - роса зникне!
Я  боюся сонця, часом виходжу серед ночі в сад і довго вдивляюся в холодне небо.
Мені  увесь час здається, ніби воно хоче мені щось пригадати чи пояснити. Пильно
вслухаюся  в  тишу  нічного  неба  і  ловлю  окремі слова, уривки речень. Зовсім
недавно  я  почав  їх  записувати.  І раптом зрозумів - воно розповідає мені про
мене, розповідає те, що я давно забув.
А  вчора  я  знову  вийшов  у сад, вслухався і нічого не почув. Виліз на найвищу
яблуню,  щоби  ліпше  чути, але небо мовчало. Просидів на гілках всеньку ніч, не
зводячи  з  неба  очей,  і  зійшло  сонце,  і вдарило мені променями в лице, і я
побачив,  що  я вже не роса, а такий, як і всі, а може, вдесятеро гірший, і коли
в мене хтось кинув каменем, я підняв камінь і поцілував його.


1

В  дитинстві  кожної  людини  був  сад  - власний або чужий. Ми мали сад нічий -
туди,  крім  нас,  ніхто  не  заходив,  але  ми знали, що коли хоч одного дня не
побуваємо там, то він зникне і ніколи більше не з’явиться.
Це  було  так  давно  -  коли  ми  були  чисті, мов янголи, нічого не відали про
кохання,  але вже тулились устами одне до одного і не знали, що це таке і чи так
ми  це  робимо,  і  вірили,  що  прийшли  з казки і назад повернемось у казку, і
клялись  у вірності, і казав я, що оборонятиму її, маленьку дівчинку їлаялі, від
звірів хижих, духів лихих і драконів лютих...


2

Ілаялі  померти  не  могла.  Найімовірніше  -  це  я  вмер.  Безліч  років  тому
розчинився  в  повітрі  і  деколи дрібними порошинками спадаю на землю з дощем і
снігом.  І  ніхто в світі не знає, що той дощ і той сніг - це я. Дівчата миють в
мені  волосся,  діти  ліплять  з мене снігових баб, і на обличчі кожної снігової
баби з’являється частина мого розпачу.


3

Мені часто сниться наша вулиця, котру я так давно покинув, але достеменно пам’ятаю  її  дерева,  будинки  і  вікна.  Це  була зовсім маленька вулиця з одно- й
двоповерховими  каменицями.  Все,  що  відбувалося за стіною бодай однієї з них,
одразу ж ставало відомим для всієї вулиці, аж до деталей.
Влітку   вікна   моєї   вулиці  зеленіли  й  розквітали  цикламенами,  азаліями,
примулами,  шпарагусами, а взимку вимощувалися ватою і притрушувалися кольоровою
фольгою.  До  верхньої  частини  вікна  підвішували пампулястих янголів з білими
крильцями,  а  на  Різдво  проти  вікна  ставили ялинку. Коли темніло, всі вікна
затягували  фіранками,  але  те,  проти  якого  стояла ялинка, завше світилося й
манило  нас,  малих,  до  себе.  Кожен  міг прогулятися вулицею і порівняти, чия
ялинка  краща.  А  кращою вона була тільки в пана Мандрика, котрий невідомо яким
чудом  зберіг  довоєнні  іграшки.  Таких  не  мав ніхто. На ялинці пана Мандрика
красувалися  принци  й  принцеси в розкішнім вбранні, райські птахи з пухнастими
хвостами,  іскристі  круглі бані, а ще казкові цукерки, якими ніхто з нас ніколи
не  ласував  і про які ми не раз сперечалися, чи то часом не порожні обгортки. А
ще  на ялинці було повно малесеньких чепурнесеньких янгеликів та херувимчиків, а
під  ялинкою  стояв  святий  Миколай  з  повною  торбою подарунків. На ньому був
розшитий  золотом  синій  жупан,  підперезаний  золотим  широким поясом, а з-під
жупана  визирали  червоні  шаровари. З довгими білими вусами він скидався більше
на  запорожця,  аніж на святого. До Миколая ми відчували незмірну повагу, писали
йому  листи,  в  яких клялися бути чемними і слухатися батьків, а в кінці листа,
ніби  між  іншим,  називали  подарунки,  які  б нам хотілося отримати. Зате Діда
Мороза  ми  повністю  ігнорували, ані на мент не вірячи в його існування. Одного
разу  мій  дідусь, коли мама купила Діда Мороза, щоб поставити під ялинкою, здер
йому  бороду,  підкоротив  кожуха, валянці переробив на чоботи, а з шапки пустив
червоного  шлика.  Тепер  і  в нас появився святий Миколай. Побачивши таке/диво,
небавом  уже  вся вулиця забігала до нашого діда, щоб і собі перейняти довсід. А
проте  наша  ялинка  не  стала  від  того  кращою  за  Мандрикову.  І  ми й далі
вистоювали у нього попід вікном.
Я  довго  опирався бажанню провідати сонну стареньку вулицю, я боявся застати її
не такою, яку пам’ятав і яка з’являлася  у  моїх  снах,  боявся,  що  не  побачу зелених парканів, бо мали б їх
замінити  металеві  сітки,  боявся,  що пропали уже й ті дерева, на яких щоранку
вуркотали горлиці... А найбільше боявся асфальту, який ув’язнив її лоно...
До останнього менту вважав за безглуздя з’явитися  на  Голубій. Дорога, що вела туди, була незнайома, жодна з тих вуличок,
що прямували до моєї, не зберегла себе в тому вигляді, в якому мені пам’яталася,  і це сповнювало розпачем. Не було жодної надії, що Голуба вистояла, що
не торкнувся її все зростаючий і зростаючий рівень нашого добробуту.
Тому  я  не  повірив своїм очам, коли нарешті вийшов на Голубу. Мені здалося, що
це  тільки  продовження  сну,  бо  в  житті такого не буває- моя вулиця мало чим
змінилася  за  цілих  двадцять  літ. Властиво, можна сказати, що вона взагалі не
змінилася,  бо дещо тільки посіріла від старості, може, трохи більше облупилася,
але й далі зосталася такою ж тихою і замріяною.
Кілька бабусь під парканом на лаві жують теплі м’які  слова,  гладять мене зацікавленими поглядами, покашлюють... Якщо я спитаю в
них  про  Ілаялі, то побачу тільки здивовані обличчя... Тут ніхто нічого не може
знати про Ілаялі, бо цим ім’ям негородив її я.
Будиночок  вугляра  зберіг  свою  запущеність  і  непривітність.  Дикий виноград
намагається  все  приховати,  але йому це вдається лише частково. Як і раніше, в
хащах  дикого  винограду  гніздяться  горобці  і заливають вулицю своїм голосним
цвіріньканням.  Що мені сказати, коли я зайду досередини? Хто я такий? Контролер
своїх  снів?..  Якщо  я пригадаю їм себе і вони впізнають мене, то не промовлять
нічого. Не захочуть зі мною говорити, щоб не ворушити давніх ран.
Але людина, яка з’являється  тут вперше, повинна хоча б справдити число будинку, перш ніж зайти. Я
вчасно  зупиняюсь  і  задираю  голову.  Таблички  на  стіні  не  видно, вона під
виноградом.  Якщо  я  не  хочу, щоб мене розсекретили, то повинен запитати у цих
бабусь,  де  тут  число  сім...  Хоча...  чи впевнений я, що саме сім?.. Краще я
запитаю про цей будинок, а тоді кивну головою - якраз він мені й потрібен...
А  нащо  вам цей будинок?.. Що за дурне питання? Дурне, бо я його не передбачав.
Тепер  мушу  пояснити,  що  я  з газової контори... Правда, коли я був малим, то
газу  ще  тут  не  було  і ми палили дровами, але зараз мусить бути... Мусить?..
Вони  могли  відмовитись  від газу... Та пізно. Ви з газової контори?.. Для чого
перепитувати?..  Ой,  як  добре, бо в мене якраз плитка зламалась і я вже третій
день... Добре, добре, обов’язково,  яке  число  вашого будинку, так, прізвище, національність, пробачте, це
жарт.  Але  - пані Мандрикова! Боже мій, то се ви?! Цікаво, як ваша ялинка тепер
виглядає...
Хвіртка  рипить  точнісінько  так,  як  і  колись.  Хоча ні, в неї проник якийсь
дивний  звук  і  щось  мені  пригадав  таке,  що  не мало відношення ані до цієї
вулиці,  ані  до  мого  дитинства,  але, що саме, я не зміг второпати і про всяк
випадок  ще раз відкрив і закрив хвіртку, навіть не задумуючись, як це безглуздо
виглядає.
Тихше,  попереджають  листочки,  ти  нічим  не  повинен  себе  видати, працівник
газової  контори  життєрадісна  людина,  йому  невідома  ностальгія,  він ніколи
нічого  не  згадує,  тому  не  варто  прислухатися  до музики хвіртки. Інакше ці
бабусі здогадаються.
Добре, добре, я більше не буду.
Прохолодна  мідна  клямка  хворобливо  зойкає, двері важко подаються вперед, і я
потрапляю  в  темні  сіни, де панує запах цвілі, квашеної капусти і роздутих від
напахченого нафталіном шмаття старих меблів...
- Є тут хто-небудь?
Довкола  тихо  і  непривітно,  але  я  відбуваю,  як хтось невидимий насторожено
чекає,  вслухається  в  кожне  слово  моє  І в кожен мій крок. Сполоханий шурхіт
ковзає  повз моє вухо і нишкне так хутко, що я вже не впевнений, чи взагалі його
почув.
- Я з газової контори!
Нарешті  чийсь  захриплий  голос,  який  міг  належати  й  чоловікові,  й жінці,
вигулькнув згори, з-за прочинених дверей, і сповз по сходах до мене:
- То з газової контори! Піди відчини!
Над  головою  лунають  важкі  кроки,  зі  стелі сиплеться штукатурка, аж поки не
починають скавуліти дерев’яні сходи, якими спускається темна важка постать.
- Добрий день. Я прийшов перевірити газ.
- Газ як газ.
Жінка,  руки  в  боки, велика і товста, обличчя в темряві. Невже це мати Ілаялі?
Щось бурчить незадоволено.
- А все ж таки я повинен перевірити. Самі розумієте - робота.
- Розуміємо, ходіть за мною.
Ми  тебе  впізнали,  ми  тебе  впізнали,  шепочуть  сходи...  Ти  приходив  сюди
давно-давно  і  був  такий  малий і легенький, в коротеньких штанцях зі шлейками
навхрест. Пам’ятаєш,  як ти вирізав на нас три літери - ІЛА?.. Не бійся, ми тебе не видамо, ми
вибачили  тобі  це,  хоч  і було нам боляче. Вже тих літер нема, не приглядайся,
бо,  коли  дівчинка померла, господиня зішкребла їх. Ми питалися, навіщо вона це
робить, але вона мовчала.
- Сюди.
Кімната  велика  й завалена всяким непотребом, повно павутиння й пороху. В кутку
залізне  ліжко,  на  ліжкові  сидить  сухорлявий чоловік з обличчям, що схоже на
пожмаканий   папір,  з  розбурханим  волоссям  і  жилавими  руками  на  колінах.
Здається,  це  батько  Ілаялі... Як про неї спитати?.. Оно під вікном на підлозі
її лялька.
- У вас є діти? - киваю на ляльку. 
Жінка насуплюється і цідить до чоловіка:
- Він питає, чи є в нас діти... Що йому відповісти?
Чоловік зводить голову, дивиться на мене білими, наче молоко, очима і каже:
- Скажи йому, що це його не стосується. 
А жінка:
- Оно лічильник.
Я  розгортаю  записник, дбайливо переписую цифри і крадькома стежу за ними. Вони
мовчать  і  не  рухаються.  Чекають  з  нетерпінням,  коли  ж я нарешті заберуся
звідси.  У  них  такий  вигляд, наче я застав їх при виконанні якогось жахливого
злочину. Чому в нього такі білі очі? Сам чорний, а очі...
- Очі... Чому у вас білі очі? 
Але встряє жінка:
- Далебі, він стає настирливим. Скажи йому щось...
Вона  впевнена,  що  чоловік її зараз скаже щось таке, від чого мене наче вітром
винесе.  Мабуть, це вже перевірено, бо задоволена усмішка викривила кутик вуст у
чеканні  насолоди.  Вона переводить погляд з .мене на чоловіка й назад, вона вже
не вірить мені, що я з газової контори.
-  Я  нічого  не  скажу,  -  хрипить  чоловік,  -  я  не  маю що казати. Кому не
подобаються мої очі, може в них не дивитися.
Коли  говорить,  тіло  його  тремтить,  а кістляві пальці з силою стискають худі
коліна так, начеб уявляв собі, як душить мене за шию. Я ковтаю повітря...
- Я й не дивлюся...
- Чуєш? - підхоплює жінка. - Він дивиться на лічильник.
- Дивиться на лічильник... - повторює чоловік за нею і зітхає.
- Чи можна мені оглянути грубку?
Біля грубки я намагаюся згаяти трохи більше часу.
“Як у них дізнатися про Ілаялі?”
Я  обмацую  труби,  дверцята, навіть попіл беру на палець і безглуздо розглядаю.
Попіл  гарячий,  а  грубка  ледве  тепла.  Отже,  в  грубці  не  палили,  а щось
спалювали. Може, листи, які я писав до неї?
Ми  тоді  писали  одне  одному  листи. В кутику аркуша малювали червоним олівцем
великі  вуста  й  цілували  їх,  надписавши:  “Я тут поцілував” чи “поцілувала”,
перечитували вечорами і захлиналися від щастя.
- Що це за попіл? Ви спалювали папір?
-  Це попіл моїх старих рейтузів, - відказує жінка і заливається реготом. Між її
зубами  багато  слини,  слина  вся в білих дрібних бульбашках, все її тіло, наче
настояне  на  дріжджах  тісто,  трясеться в спазмах сміху, і кожна складка на її
велетенському  животищі  трясеться  від  сміху,  і  жмут  чорних  волосинок,  що
виткнувся  з  бородавки на підборідді, теж трясеться і... Господи, невже це вона
породила Ілаялі?
Щось треба казати... щось казати...
- Один мій знайомий...
Вони насторожуються, не приховуючи ворожих поглядів.
- ...шукає квартиру...
Вони думають: що йому треба?
- ...І я... у вас нема... е-е... часом... 
Перекидаються очима, наче м’ячиками.
- ...кімнати?
Глухим голосом жінка проказує, наче молитву, яку щойно завчила:
- У нас... немає... вільної... кімнати...
- Шкода, - зітхаю я, - бо якщо...
- Ні, в нас немає вільної кімнати, - перебиває чоловік.
- ...якщо вас тільки двоє...
- Нас не двоє.
Отже,  вона  жива?  - мало не скрикнув я. І мені вже хочеться кинутися до них із
обіймами... А сходи, виходить, збрехали? Навіщо?
- ...але навіть якщо вас троє, то... 
Раптом він мов шаблею:
- Нас не троє!
А  тоді встає з ліжка, заточуючись. Він із зусиллям примушує себе стояти, хоч це
йому й нелегко. Я мимоволі задкую до стіни.
- І не четверо, і не п’ятеро, і не десятеро!
Плює  мені  тими  словами  в  обличчя,  і вони розтікаються по мені, хляпають на
підлогу  і  там  перетворюються  на  білу слизь. Я кидаю погляд на дзеркало і не
бачу там цього чоловіка, хоч воно й висить за його плечима.
- Чого ви від нас хочете? Ви з...
- Ні, я не з міліції... І не з... Я з газової контори.
- Чого ж ви тоді...
- Я ж кажу: мій товариш...
- То неправда! Чого вам треба?!
Його  надтріснутий  голос  рветься  в  сухій  горлянці,  він змахує руками, тоді
хапається  за  серце  і  важко,  жадібно ловить ротом повітря. Жінка спиняє його
руки - заспокойся заспокойся заспокойся...
- Хай скаже, чого йому треба!
- Він скаже, він скаже...
І  її  теж  не  видно у дзеркалі. Там взагалі нічого не видно. Може, їх не існує
насправді?
- Послухайте, може, вас немає? Може, вас і не було ніколи?!
Спочатку  жінка  тільки мовчки дивиться на мене, а далі повертає голову до свого
чоловіка  і,  наче  домовившись  із  ним  наперед,  починають  обступати мене із
шаленим  сміхом,  розчепіривши  руки.  Роблять це непоквапно, відсікаючи мене до
дверей,  наче курку збираються піймати. Я гарячково обзираюся по кімнаті в надії
схопити  якусь  замашненьку  річ,  бо  мені  зовсім  не  страшно  цих  старих, я
впевнений,  що легко дам їм раду... Хоча... хоча в цього чоловіка до біса жилаві
руки...
- Ілаялі! - кричу я зненацька. 
І це ім’я,  яким  я  нагородив  маленьку  дівчинку, лунає, наче закляття, зрештою, таким
воно і є.
Старі  відскакують  від мене, наче пожалені. Жінка затуляє рукою рота, і я бачу,
як  її  очі  більшають,  більшають,  а  в  чоловіка  трясуться  руки, він робить
неабияке зусилля, щоб втримати рівновагу.
Мої  руки безсило опадають, олівець глухо вдаряється об підлогу і котиться жінці
під  ноги,  вона  відступає, а записник, наче голуб, змахує сторінками-крилами і
летить-летить...
- Ілаялі! Мені потрібна Ілаялі!
- Проведи його по сходах, щоб не впав, - каже чоловік.
- Але мені потрібна Ілаялі!
- ...бо там темно...
Жінка йде до дверей, насторожено вичікує.”
-  Я  не  піду, доки ви мені не покажете її! Куди ви її сховали? Що ви зробили з
нею?
Жінка благальним голосом:
- Слухай, скажи йому... скажи йому... хай іде...
- Я не піду... я не...
-  Вона...  Її нема... вона вмерла... стільки років... від неї нічого вже там не
зосталося... Її могилка під в’язами... там написано... там... Йдіть!
- Там написано “Йдіть”?
- Хіба ти не бачиш - він божевільний!
- То вона мертва?!
Він сахається від мене, відрахується руками від мого крику, наче від полум’я, що обпікає його обличчя довгими язиками.
-  Та  це  ж не вона мертва, а я! Я! Я! Хіба ви не бачите? Перед вами труп, який
давно  вже  розклався! Ви не чуєте запаху? Підійдіть ближче! Не бійтеся хробаків
- вони приручені, вони своїх не кусають!
Жінка ховає обличчя в долонях.
- Йдіть!
-  Ах,  ви  хочете  мене спекатися? Я знаю - ви спалили її! І то не попіл старих
рейтузів, а попіл бідолашної Ілаялі! За що ви її спалили?
-  Змилуйся  над нами! Змилуйся над нами! Вони обоє проказують ці слова невідомо
до  кого,  але  з  такою  вірою  в  голосі,  що я зрозумів - ці слова не до Бога
звернені.
-  В  кого  ви  просите  милосердя? В диявола? Дарма! Просіть у мене! На колінах
просіть, щоби я змилувався! Посипте голови попелом!
І  тут  я знову глянув у дзеркало і вже не уздрів там кімнати, вже нічого там не
було,  тільки  густий  сизий  туман клубочився в ньому, знизу піднімалися срібні
бульбашки,  лопалися  з  глухим  тріском,  а  вдалині  зникали  дві ледве видимі
постаті, зменшуючись в очах. Раптом з’явилася  чиясь  біла  вузька долоня з розчепіреними пальцями і затулила від мене
ті  дві  постаті, а тоді й сама розчинилася в тумані, але ще перед тим, як туман
мав  розсіятись,  там  мигнули  знайомі зеленаві очі, то були очі Ілаялі, і коли
туман  зник,  я  побачив у дзеркалі пустир, я відвів очі від дзеркала, озирнувся
довкола  і  побачив  лише  пустир: сірі купи каміння, оплетені повійкою, оточені
будяками,  а  над ними літали комахи, і повітря переливалося і бриніло. Високо в
небі - голос яструба.
Враз у моїй горлянці розмотався клубок розпачливого вереску;
- Це неправда - вона живе!!! 
Будяки осудливло закивали головами.
- То її нема?
До кого я звертався?
- І не буде ні коли-ніколи?
Яструб  знову  закричав,  і  видко  було, як він стрімко падає у траву і за мить
злітає вгору, а в кігтях б’ється  якась  тваринка  і  страшно  пищить,  і той писк нагадує мені мій власний
голос,  і  я  вже  не  чую  під  собою  ніг  і біжу пустирем, а назустріч мені -
крислатий горіх, до гілок якого почеплена гойдалка. Колись він ріс на подвір’ї  Ілаялі,  вона  дуже  любила  гойдатись.  (Гойда-гойда!  Вище,  вище!  Гойда!)
Тваринка  пищить  так  пронизливо,  і мені здається, наче крізь мої вуха тягнуть
цупку  нитку. (Гойда-гойда! Не бійся, не впаду!) Зненацька голос яструба чую над
собою  і  свист його тіла, що протинає повітря, а я біжу зі всіх сил до горіха в
надії  сховатися  у  його  дуплі, і страх затискає в кліщі моє налякане серце, а
яструб ось-ось впаде мені на тім’я,  і  я пищу точнісінько так, як і тая тваринка, бо вже бачу, що не врятуюся, -
дупло  в  горіхові  таке  вузьке,  і  я ніколи не проникну в нього, а моя Ілаялі
сміється: “Гойда-гойда-гойда!”


©  ВИННИЧУК  Ю.  П.  Спалах:  Оповідання,  повісті. - К.: Радянський письменник,
1990. - 352 с. - (Перша книжка прозаїка).
