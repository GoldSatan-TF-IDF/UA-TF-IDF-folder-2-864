Леся Українка

    Одержима

    I

    Берег понад озером Гадаринським. Далеко на горизонтi ледве мрiють човни коло берега i чорнiє люд, що хмарою залiг далекий берег.
    Мiрiам, "одержима духом", в глибокiй тузi блукає помiж камiнням понад берегом, далi зiходить на шпиль скелi i дивиться не па берог, а в глибину пустелi, вона бачить там когось удалинi.

    М i р i а м

    Вiн там, вiн все сидить так нерухомо,
    як те камiння, що навколо нього.
    Над ним - менi здається, я те бачу, -

    нависли думи хмарою важкою,
    от-от з них стрiлить ясна блискавиця
    i цiлий свiт осяє. Ох, коли ж,
    коли вона розiб'є темну хмару?
    Хоч би мене убила блискавиця,
    я прагну, прагну, щоб вона злетiла,
    щоб хоч на мить чоло те просiяло.
    Годiвлю дав юрбi, тiлам i душам,
    всiм дав спокiй, а сам у сiй пустелi
    пасе думок отари незчисленнi.
    Нема їм впину, а йому спочинку...
    Який вiн одинокий, боже правий!
    Невже йому не можна помогти?
    Невже вiн завжди буде одинокий?
    "Месiя прийде в славi свiт судити", -

    так сказано в пророцтвi, бiльш нiчого.
    I правда, й милосердя - все для свiта,
    а для Месiї що? Чи тiльки слава?
    "Вiйна i звада, смерть, недуги зникнуть,
    мир буде на землi i щастя в людях..."
    А для Месiї? - знову "слава в вишнiх"?
    I тiльки слава? О, яка ж то кара
    Месiєю, що свiт рятує, бути!
    Всiм дати щастя i нещасним бути,
    нещасним, так, бо вiчно одиноким.
    Хто мiг би врятувать його самого
    вiд самотини, вiд страшної слави?

    (Пригнiчена раптовою втомою, сiдає пiд скелею i схиляється на камiнь).

    Чого ж се я слiдом за ним блукаю?
    Чого? Сама не знаю. Певне, дух
    мене сюди завiв на певну згубу.
    Ну, що ж! нехай! Менi тут гинуть краще,
    нiж в iншiм мiсцi. Я загину тут,
    я вигострила погляд у пустинi,
    мов соколиний зiр, - все виглядала,

    чи вiн хоч не подивиться на мене?
    Не подивився i не обернувся...
    Занадто вже буйна була надiя!
    Чого ж я сподiвалась?.. Я не знаю!

    (Розхитуючись, як тi, що голосять на гробi, спiває стиха тужливу схiдну пiсню, довго, без слiв.).

    Про се спiвати можна, а сказати
    слiв не стає.

    (Спiває знов).

    Яка була юрба
    за ним, як вiн ходив по Галiлеї.
    I кожний встиг торкнути хоч одежу,
    хоч край плаща Месiї, тiльки я
    торкнути не посмiла, бо нiчого
    просить не мала в нього: нi здоров'я,
    нi страви на безхлiб'ї. Я не знаю,
    чого я йшла з юрбою...

    (Спiває знов)

    Вiн нiкому
    не вiдмовляв потiхи i поради.
    Кому що бракувало, вiн давав.

    (Спiває)
    А що ж менi бракує? О Месiє,
    ти, може, знаєш?!

    Незамiтно для Мiрiам Месiя наблизився до неї з-за скелi, надiйшовши з пустинi, i схилився над нею.

    М е с i я

    Знаю, Мiрiам!

    М i р i а м

    (жахнулась)

    Учителю!

    М е с i я

    Не бiйся, жiнко, спокiй
    я хочу дать тобi.

    М i р i а м

    О, я не хочу,

    не хочу я спокою!

    М е с i я

    (лагiдно i разом суворо)

    Мiрiам,
    Се дух в тобi говорить. Чом не хочеш?
    Спокою прагне всякий.

    М i р i а м

    Але ти,
    учителю, покинув той спокiй,
    що був у тебе в тихiм Назаретi.

    М е с i я

    Ти дорiвнятись хочеш...

    М i р i а м

    (з поривом)

    Нi, Месiє,
    я не рiвняюся до тебе, нi!
    Я знаю те, що я нещасна жiнка.

    М е с i я

    Так нащо ж ти зрiкаєшся спокою,
    єдиної потiхи всiх нещасних?

    М i р i а м

    (з раптозою одвагою)

    Бо ти його не маєш, сине божий!

    М е с i я

    Яке тобi до мене дiло, жiнко?

    Мiрiам, знищена, збентежена, закривав лице покривалом i повертається йти геть.

    М е с i я

    Стiй, Мiрiам, скажи, ти в мене вiриш?

    М i р i а м

    (не одкриває лиця)

    Я вiрю, що ти божий син, Месiє,
    i всiм, окрiм мене, даси рятунок.

    М е с i я

    Усiм, крiм тебе, жiнко?

    М i р i а м

    Ти сказав.

    М е с i я

    Я не сказав того.

    М i р i а м

    Та я те чула.
    Прости, учителю, я мушу йти.

    (Вiдступає).

    М е с i я

    Куди ти йдеш?

    М i р i а м

    Не знаю. Так, на безвiсть.

    М е с i я

    Чого ж та йдеш?

    М i р i а м

    Бо мушу йти.

    М е с i я

    Навiщо?

    М i р i а м
    .
    Ти знаєш. Ти - Месiя! Я не знаю.

    М е с i я

    Зостанься тут.

    Мiрiам мовчки спиняється.

    М е с i я

    Скажи менi, ти чула,
    що говорив я людям?

    М i р i а м

    Так, Месiє.

    М е с i я

    Ти прийняла мої слова?

    М i р i а м

    Нiколи
    я не забуду їх.

    М е с i я

    I вслiд їх пiдеш?

    М i р i а м

    Вони слiдом за мною пiдуть всюди,
    волаючи: "Ти йдеiп в неправу путь!"
    I, мов на жар пекучий, наступати
    я буду на слова твої огнистi, -

    слiди мої вiд них кривавi будуть.

    М е с i я

    Уперта рiч твоя, ти мов рабиня,
    що знає волю пана i не слуха.
    Таких рабiв сувора кара жде.

    М i р i а м

    (падає навколiшки)

    О горе! Впала вже на мене кара,
    i вже її нiхто не здiйме з мене!

    М е с i я

    У тебе мало вiри. Якби ти
    хоч зерня вiри мала...

    М i р i а м

    О, я вiрю,
    без краю вiрю в тебе, сине божий,
    та я не вiрю в себе! Я не вiрю,
    щоб я могла твої слова прийняти.

    М е с i я

    Таке смирення гiрше вiд гординi.

    М i р i а м

    О, сто раз гiрше, я те добре знаю,
    i з того розпач мiй.

    М е с i я

    Ти не наводь
    обмови зайвої на власну душу, -

    такою чорною вона не може бути.

    М i р i а м

    О нi, учителю, вона чорнiша,
    нiж хата-пустка, що пiсля пожежi
    чорнiє порожнечею. Вода
    твоїх речей, цiлюща та живуща,
    душi моєї вигоїть не може.
    Вода боронить вiд огню живого,
    згорiлу ж хату дарма поливати.

    М е с i я

    Та що тобi спалило душу, жiнко?

    М i р i а м

    Не знаю: чи ненависть, чи любов.

    М е с i я

    Кого ж ненавидиш ти?

    М i р i а м

    Ворогiв.

    М е с i я

    Своїх?

    М i р i а м

    Твоїх.

    М е с i я

    Я їх казав любити.

    М i р i а м

    А я люблю... не їх.

    М е с i я

    Вони для тебе,
    як i для мене, ближнi.

    М i р i а м

    Але я
    вiд них далека, наче вiд єхидни.

    М е с i я

    Вони не вiдають, що творять.

    М i р i а м

    I єхидна
    несвiдома, а всяк її розтопче,
    як стрiне на шляху.

    М е с i я

    Якби єхидна
    могла покинути свою отруту,
    вона була б не гiрша вiд голубки.

    М i р i а м

    Але вона отрути не покине.

    М е с i я

    Про царство боже на землi ти чула?

    М i р i а м

    Та я ж тепер нiде його не бачу.

    М е с i я

    Ти дивишся й не бачиш, маловiрна.

    М i р i а м

    О так, не бачу! Свiтло твого духа
    мене слiпить. Чим ти менi яснiше,
    тим душi ворогiв менi темнiшi,
    тим менш єхидна схожа до голубки.
    Не маловiрна я, занадто вiрю,
    i вiра та мене навiк погубить.
    Я вiрю, що ти свiтло - i такого

    ся темрява до себе не приймає?
    Я вiрю, що ти слово - i такого

    отой глухорожденний люд не чує?
    Їм, може, треба iншого Месiї?
    Їм, може, сина божого не досить?

    М е с i я

    Вони слiпi, вони ще не прозрiли,
    самого слова мало їм для вiри,
    їм треба дiла.

    М i р i а м

    Ти творив дива!

    М е с i я

    Творив дива ще тiльки над водою;
    сього не досить - треба кровi.

    М i р i а м

    (з жахом)

    Кровi?
    Чиєї кровi, вчителю?

    М е с i я

    Моєї.

    М i р i а м

    Хай їм вона на голову впаде!

    М е с i я

    Не проклинай, вертається прокляття
    на того, хто сказав його.

    М i р i а м

    Нехай!
    Я знаю се, проклята я навiки,
    бо я любить не вмiю ворогiв.
    О, кожний тихий усмiх фарисея
    для мене гiрш вiд скорпiона злого.
    Менi бридка не так сама отрута,
    як все оте гнучке, пiдступне тiло.
    Я вся тремчу, коли його побачу.
    В моїх очах я чую зброї полиск,
    в моїх речах я чую зброї брязкiт,
    так я узброєна в свою ненависть,
    як вартовий коло царської брами,
    що радий вихопить на кожного свiй меч,
    хто тiльки зле замислить на владаря.

    М е с i я

    Чи ти й мене ненавидиш так, жiнко?

    М i р i а м

    (з докором)

    Учителю!

    М е с i я

    Ти, може, скажеш - любиш?

    М i р i а м

    Ти се сказав.

    М е с i я

    Я так сказав: хто мовить,
    що любить господа, а брата ненавидить,
    неправда то.

    М i р i а м

    Хiба ж i той не любить,
    хто душу вiддає?

    М е с i я

    Що значить, жiнко,
    вiддати душу?

    М i р i а м

    Значить - буть готовим
    загинуть за любов.

    М е с i я

    То се ж би звалось -
    вiддати тiло. В тiм душi нема.

    М i р i а м

    А хто покине батька, матiр, браття,
    все рiдне, любе, все, чим жив вiн досi
    для iншого - невже i той не любить?

    М е с i я

    Хто зрiкся всього, а себе не зрiкся,
    не любить той.

    М i р i а м

    О господи, якої
    ти жертви хочеш?

    М е с i я

    Жертви я не хочу,
    любовi тiльки.

    М i р i а м

    Мушу всiх любити?

    М е с i я

    Так, всiх.

    М i р i а м

    Всiх, окрiм тебе, - се можливо.
    Але тебе i всiх - се понад силу.
    Та за що ж, за що ж маю їх любити?

    М е с i я

    Недовiрки питають тiльки "за що?".

    М i р i а м

    О, як недовiрки любити вмiють!
    Як поломiнь, палка у них любов!

    М е с i я

    А та любов, що я вiд тебе хочу,
    повинна буть як сонце - всiм свiтити.

    М i р i а м

    О, що менi робить? Немає сонця
    в моїй душi. Нiч, нiч, понура нiч.

    М е с i я

    Ще, може, зiйде сонце i для тебе.

    М i р i а м

    (з раптовою надiєю)

    Учителю! чи ти менi позволиш
    пролити кров мою?

    М е с i я

    За кого? За людей?

    М i р i а м

    Нi, не за їх!

    М е с i я

    То нащо проливати
    даремне кров?

    М i р i а м

    А може, недаремне?
    А може, кров'ю викупить я зможу...

    М е с i я

    Кров без любовi викупить не може.

    М i р i а м

    Якби ти хтiв прийнять вiд мене викуп,
    щоб не лилась твоя святая кров!

    М е с i я

    Ти хочеш викупить мене?

    Мiрiам потакує мовчки головою.

    М е с i я

    Даремне!

    М i р i а м

    Нехай даремне! Та позволь загинуть
    хоч не за тебе, то з тобою вкупi!

    М е с i я

    Вааловi дають даремнi жертви,
    я ж не приймаю їх.

    М i р i а м

    Месiє!

    М е с i я

    Нi, для тебе
    я не Месiя. Ти мене не знаєш.

    (Вiдходить).

    Мiрiам зостається в пустинi сама.

    II

    Гефсiманський сад. Дванадцять ученикiв сплять непробудним сном. Месiя молиться. Мiрiам нишком крадеться попiд садовим муром, стає в найглибшiй тiнi, звiдки їй видко Месiю в мiсячному свiтлi.

    М е с i я

    (до ученикiв)

    Спите? Не спiть! Моя душа сумна до смертi...

    Ученики не озиваються, сплять..

    М i р i а м

    (до себе)

    Боже! знов вiн одинокий,
    ще гiрше, нiж в пустинi! Сiї люди
    твердiшi вiд камiння... Он отам
    лежить той ученик, що - люди кажуть -
    учителю з усiх їх найдорожчий,
    а спить вiн, як i всi, - твердiше, може,
    бо наймолодший... Я одна не сплю,
    я вкупi з ним страждаю, тут же, поруч,
    та я нiма, як мур оцей, не видна,
    як сяя тiнь, так, мов я не людина,
    так, наче в мене i душi нема...
    Я приступлю до нього...

    (Вихиляється трохи з тiнi, але знов ховається).

    Нi, не смiю...
    Вiн знову скаже, як тодi сказав:
    "Яке тобi до мене дiло, жiнко?"
    Що ж я йому скажу? Моя душа
    тепер чорнiша. Я тепер не тiльки
    до ворогiв його ненависть маю,
    але й до друзiв. О, до сих ще бiльшу!
    Ви, сонне кодло! Свiтло опiвночi
    не будить вас? Вам заграва кривава
    очей лiнивих не здола розплющить?
    Бодай вам вiчний сон налiг на груди
    i зморою душив вас без кiнця!
    Менi сто раз вiд вас милiшi гади,
    бо в них таки, либонь, теплiша кров.

    (З вiдразою одвертається вiд сонного товариства. Дивиться на Месiю, прислухається).

    Про що вiн молиться?

    М е с i я

    (впiвголоса)

    Нехай мине
    ся чаша...

    М i р i а м

    Саваоф! чи й ся молитва
    в сю нiч твого престолу не досягне?
    Вовкам даси ти на поталу сина?

    М е с i я

    Але хай буде так, як ти бажаєш,
    а не як я...

    М i р i а м

    Сам Вельзевул, напевне,
    почув би милосердя.

    М е с i я

    (до ученикiв)

    Ви спите?
    Не спiть! моя душа смутна до смертi!

    М i р i а м

    Камiння у пустинi вiдкликалось
    потрiйною луною, але сi
    не обiзвуться, нi, дарма надiя!
    Я обiзвусь... Який злий дух тримає
    мої слова? Учителю! Єдиний!
    О свiточу моїх очей! Невже ти
    не бачиш, як я гину тут вiд туги,
    вiд болю, вiд тривоги? I нiчим,
    нiчим потгшити тебе не можу!
    ...Я обiрвусь... Нi, голосу не стане.
    Коли ж i стане, дико забринить,
    немов шакала голос опiвночi,
    бо туга стиснула за серце... Я не можу,
    не можу бачити сього! Прощай!..
    Ох, Мiрiам, ти проклята вiд бога!

    (Так само незамiтно для Месiї, але швидко вибiгає з саду).

    III

    На Голгофi. Нiч. Три хрести з розп'ятими, вже мертвими. Вiддалiк варта, iнших людей нема, тiльки Мiрiам сама пiд хрестом Месiї.

    М i р i а м

    Вiн їм простив. Вiн їм усiм простив.
    Вони те чули i на вiки вiчнi
    його слова потiхою їм будуть.
    А тiльки я не прощена зосталась,
    бо я не можу їм простить за нього.
    Я всiх i все ненавиджу за нього:
    i ворогiв, i друзiв, i юрбу,
    отой народ безглуздий, що кричав:
    "Розпни його, розпни!" - i той закон
    людський, що допустив невинно згинуть,
    i той закон небесний, що за грiх
    безумних поколiннiв вимагає
    страждання, кровi й смертi соромної
    того, хто-всiх любив i всiм прощав.
    Умер вiн, зраджений землею й небом,
    як завжди, одинокий. А тепер
    я тут сиджу, як завжди, одинока,
    даремнi сльози ллю i проклинаю
    все те, що вiн любив, i з кожним словом
    все бiльш надiю трачу на рятунок.
    I вiчно, вiчно буду одинока
    на сьому i на тому свiтi. Так,
    нiколи не скiнчиться темна туга
    i вiчно буде жаль палити серце.
    Тут завтра прийдуть тi прихильнi друзi,
    що тричi одрiкалися вiд нього,
    i та родина, що нiколи в ньому
    не бачила пророка; прийдуть, здiймуть
    його з хреста, - бо вже ж вiн неживий

    i бiльше мучитись за них не може, -

    покроплять млявими слiзьми й лагiдно
    спов'ють у хусти, понесуть покiрно
    пiд наглядом ворожих воякiв,
    сховають у печерi й розiйдуться.
    А може, потiм зiйдуться докупи
    тепленьким словом згадувать про того,
    про кого за життя так мало дбали!
    Ох, як би я тепер хотiла кинуть
    отрутними словами їм в обличчя,
    немов гарячим приском! Хай би очi
    їм випекло, тi очi безсоромнi,
    що смiли тут дивитися на муку
    того, чийого всi не варт мiзинця!
    Я знаю, що якби з'явилась я,
    ненавистю спотворена в обличчi,
    вони жахнулись би i запитали:
    "Яке тобi до всiх нас дiло, жiнко?"
    I я на те... що я на те сказала б?
    Я б мусила мовчати, бо ненависть
    не має голосу на поминках того,
    хто всiх любив i всiх прощав... Ой горе!
    В той час, як всi громадою зберуться
    згадать того, кого я так любила,
    я буду всiм чужа i одинока,
    не признана нiким, бо сам Месiя
    не признавав мене... О сине божий!
    Нехай в моїм життi все, все неправда,
    та вiр менi, що я тебе любила.

    Чи ти гадав, - я не зреклась себе?

    Зреклась! я прокляла себе i душу,
    ту душу, що не хтiв прийнять Месiя
    собi на жертву. Де ж ще бiльше горе,
    як не могти вiддать за друга душу?..

    Темрява огортає все бiльше гору, i хрест, i жiнку пiд хрестом.

    IV

    Майдан в Єрусалимi. Перебiгають люди, оглядаючись боязко, часом сходяться малими гуртами i нищечком, шпарко перемовляються по кiлька слiв, потiм знов розходяться. Мiрiам повагом переходить майдан. Назустрiч їй Йоганна, одна з прихильниць Месiї.

    Й о г а н н а

    (до Мiрiам)

    Мир, сестро, й радiсть!

    М i р i а м

    Радостi i миру

    не знаю я так само, як тебе.

    Й о г а н н а

    Прости, що зачiпаю незнайому,

    але ж у нас така весела звiстка.

    М i р i а м

    Що то мене обходить?

    Й о г а н н а

    Всiх обходить!
    Месiя наш воскрес!

    М i р i а м

    (голосно)

    Воскрес? Месiя?!

    Й о г а н н а

    На бога, сестро, тихше! ще почує
    хто з люду й донесе синедрiону.

    М i р i а м

    Ви боїтесь, коли б вам за Месiю
    кров не пролити так, як вiн за вас
    пролив свою?

    Й о г а н н а

    Проллєм, як буде треба, -

    тепер не час.

    М i р i а м

    Ти, жiнко, чим торгуєш?

    Й о г а н н а

    Сказала б я, питання не до речi.

    М i р i а м

    А ти не знаєш, де тепер Месiя?
    На небi, певне?

    Й о г а н н а

    Кажуть, на землi,
    мiж людом ходить.

    М i р i а м

    Отже, в вас надiя,
    що є кому i вдруге кров пролить,
    як прийде знову час!

    (Гiрко смiється).

    А я не вiрю,
    щоб вiн воскрес, бо ви того не вартi!

    Й о г а н н а

    Вiн не вважав, чи вартий хто, чи нi.

    М i р i а м

    Се правда! вiн нiколи не вважав
    на те, що з вас нiхто його не вартий.
    I все-таки не вiрю, що воскрес вiн.

    Й о г а н н а

    Але ж вiн сам пророкував про те!

    М i р i а м

    Для сеї самої юрби воскреснуть?
    На се, либонь, не стало б i Месiї!

    Й о г а н н а

    Здається, помилилась я, бо ти,
    як бачу, не прихильниця його.

    М i р i а м

    Прихильних мав вiн досить i без мене.

    Йоганна зо страхом ховається в поблизький гурток.

    М i р i а м

    (їй услiд)

    Не бiйсь! не розкажу синедрiону,
    бо вiн для мене не милiш, нiж ти,
    хiба однаково ненависний.

    (Близько проходить старий галiлеянин, Мiрiам
    звертається до нього).

    Що, батьку,
    чи правду кажуть, що воскрес Месiя?

    С т а р и й

    Так правда, як i те, що вiн пролив
    за всiх нас кров свою святу, невинну.

    М i р i а м

    Вiн не за всiх пролив. Неправда, значить.

    С т а р и й

    Як не за всiх!

    М i р i а м

    За мене вiн нi краплi
    не проливав.

    С т а р и й

    А, ти не вiриш в нього...

    (Хоче й собi сховатись у гуртi).

    М i р i а м

    Я вiрю в нього!

    Старий спиняється.

    Вiрю бiльш, як ти,
    бiльш, як усi ви.

    С т а р и й

    То приходь сьогоднi
    до нас на збiр.

    М i р i а м

    (з вiдразою)

    Щоб я до вас прийшла?!
    Ховатися по норах вкупi з вами?
    Менi при вас нема чого робити:
    у мене на чолi немає плями!

    С т а р и й

    А в кого ж є?

    М i р i а м

    У вас, у всiх у вас!
    Усi ви допустили, щоб Месiя
    кривавий викуп дав за вашi душi.
    I вам прийнять його було не тяжко?
    Вiддячились ви, правда, хто сльозою,
    хто щирою до ворогiв любов'ю...

    С т а р и й

    Вiн сам казав нам ворогiв любити.

    М i р i а м

    А ви й зрадiли! так вам безпечнiше:
    душа врятована та й тiло не загине!

    С т а р и й

    (з острахом)

    Хто ти така?

    М i р i а м

    Я? "Одержима духом"!

    С т а р и й

    Благай Месiю, щоб зцiлив тебе
    i визволив вiд того злого духа
    святою силою своєї кровi й тiла.

    М i р i а м

    Щоб визволив мене цiною кровi?
    Своєї кровi? Та невже ти, дiду,
    гадаєш, нiби я себе цiную
    дорожчою, нiж чиста кров його?
    Так слухай же: чи в огнянiй геєнi,
    чи в темрявi без краю доведеться
    менi навiк-вiкiв з душею пробувати,
    та радощi моєї не зруйнує
    сам князь темноти, радощi вiд того,
    що на менi не важить кров Месiї,
    що вiн її за мене не пролив
    анi краплини.

    С т а р и й

    Як могло те статись?

    М i р i а м

    Ненависть врятувала вiд грiха.

    С т а р и й

    Кого ж ненавидиш?

    М i р i а м

    Всiх вас, себе i свiт.

    С т а р и й

    За тебе теж пролита кров, та дармо,
    бо ти не прийняла святого дару.

    М i р i а м

    I не прийму! бо я не Астарот,
    щоб мала кров приймати в подарунок.

    Непримiтно пiдходить слуга синедрiону i з ним римський преторiанець.

    С л у г а

    Про що говорите?

    С т а р и й

    (заминаючись)

    Це, бачиш...

    М i р i а м

    Про Месiю!

    С т а р и й

    Зовсiм ми не про теє розмовляли.

    П р е т о р i а н е ц ь

    А хто ж то, дiвчино, отой Месiя?

    Поки преторiанець i слуга слухають Мiрiам, старий галiлеянин ховається мiж людьми.

    М i р i а м

    А той, що ви недавно розп'яли,
    ви знаєте, вiн цар був iудейський.
    Тепер вiн знов по всiй країнi пiде,
    бо вiн воскрес, воскрес у новiй славi!
    Нехай там стережуться цар, i цезар,
    i весь синедрiон, пекельна рада!

    П р е т о р i а н е ц ь

    (хапає її за руки, киває на слугу)

    А дай шнурка, ми спутаємо кiзку,
    щоб не брикала дуже.

    М i р i а м

    Що? в'язати?

    (Зручно нахиляється, бере камiнь i пускає в голову слузi).
    Хоч одного, та все ж покарбувала!

    Її знов хапають за руки, скручують i в'яжуть. Слуга одною рукою обтирає кров, а другою помагає в'язати Мiрiам.

    М i р i а м

    Хотiла б я всю вашу кров пролити,
    вiддячити за жертву!

    П р е т о р i а н е ц ь

    Що ж та жертва,
    коли ви кажете, що вiн воскрес?

    М i р i а м

    Так що ж? Хiба минає все минуле?
    Вiн пережив три вiчностi в три ночi,
    прийняв три смертi. Чи тепер, воскресши,
    забуде вiн страждання, зраду, смерть?
    Простити може, а забути - нi!
    О, будьте проклятi!

    С л у г а

    Хто?

    М i р i а м

    Всi ви! Цезар,
    синедрiон, i цар, i весь народ!

    Тим часом на майданi гурти потайних прихильникiв Месiї зникли, а надбiгла юрба iудеїв, фарисеїв та садукеїв, почувши гомiн на майданi.

    С л у г а

    (кричить до народу)

    Гей, слухайте, вона нас проклинає!
    Г о л о с и з ю р б и
    Що? Що тут? Хто ся жiнка? Що їй треба?
    За що її зв'язали? Зрада? Змова?

    М i р i а м

    Я проклинаю вас прокльоном кровi!

    С л у г а

    Що суджено кленучому?

    Г о л о с и в ю р б i

    Камiння.

    Люди набирають камiння i з диким ревом кидають на Мiрiам.

    М i р i а м

    Месiє! коли ти пролив за мене...
    хоч краплю кровi дарма... я тепер
    за тебе вiддаю... життя... i кров...
    i душу... все даремне!.. Не за щастя...
    не за небесне царство... нi... з любовi!

    (Падає пiд градом камiння)

    18/1 1901