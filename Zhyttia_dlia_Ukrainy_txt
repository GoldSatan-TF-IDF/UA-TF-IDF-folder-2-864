	До нової збірки Віктора Рога увійшли статті про життя і діяльність визначних громадських діячів України Миколи Міхновського, Дмитра Донцова, Євгена Коновальця, Василя Біласа і Дмитра Данилишина, Степана Бандери, Дмитра Мирона, Ярослава Стецька, Осипа Дяківа і Зеновія Красівського.
	Рекомендується вчителям та учням, студіюючій молоді, військовикам, всім, хто займається патріотичним вихованням молоді, цікавиться історичним минулим Батьківщини.
	
			Присвячується світлій пам'яті Івана Гавдиди
	
	
		ЗАМІСТЬ ПЕРЕДМОВИ
	
	
	Віднині і довіку слава тим,
	Хто сам себе в двобою переміг.
	І замість під периною лягти,
	На полі бою за свободу ліг.
	Зеновій Красівський
	
	
		ВАГА ВЕЛИКОГО ЗАПОВІТУ
	
	
		Народ має право жити, коли він має силу жити.
		Микола Міхновський
	
	Нащадок старого козацького роду Микола Міхновський народився 26 листопада 1873 року в селі Турівці Прилуцького повіту на Полтавщині (тепер Згурівський район Київської області). Батько Миколи — Іван, свято беріг національні традиції і, як парох цього села, сміливо правив богослужіння українською мовою.
	Після закінчення Прилуцької гімназії Микола вступив на правничий факультет Київського університету імені Святого Володимира.
	Влітку 1891 року на могилі Т.Шевченка в Каневі українські студенти Іван Липа, Микола Байздренко, Володимир Боровик та Михайло Базькевич створили підпільне «Братство Тарасівців». Його програма була складена в містечку Глинськ (тепер село в Роменському районі Сумської області). У Києві до них приєднався Микола Міхновський, який розробив основні засади Братства і організував найчисельнішу групу тарасівців. До Братства належали Михайло Коцюбинський, Борис Грінченко, Микола Вороний, Володимир Самійленко та ряд інших визначних письменників та науковців. У 1893 році російській поліції вдалось розгромити організацію.
	В січні 1898 року Міхновський переїздить до Харкова, де відкриває власну адвокатську канцелярію. Як талановитий адвокат Міхновський здобув неабияку популярність. У 1906 році на т.зв. «Лубенському процесі» двох українських діячів — братів Шеметів спочатку засудили до страти, але завдяки двомісячній адвокатській роботі М.Міхновського — звільнили. 
	Захоплений адвокатським успіхом Міхновського відомий на той час «російський» письменник Володимир Короленко підійшов привітати Міхновського, але той заклав руку за спину і відповів: «Я зрадникам свого народу руки не подаю». Цей вчинок красномовніше за будь які фрази говорить про принциповий і безкомпромісний характер Міхновського. Короленко пізніше згадував, що таке ставлення Міхновського змусило його задуматись і під іншим кутом подивитись на свою позицію і на поневолений стан України. Олена Теліга у своїй праці «Партачі життя» також наводить цей факт, як взірець цивільної відваги. Цікавий факт наводить історик Іван Головацький, —  «При відкритті цього пам'ятника (І.Котляревському — В.Р.) в 1903 році на урочистому засіданні в Полтавському театрі галичани Романчук, Лопатинський та інші виступали українською мовою. Після них українською мовою виступив М.Міхновський, але голова міста Трегубов зажадав, щоб він говорив російською. На це автор «Самостійної України» відповів, що привітання написане українською, і він не має права читати його інакше. 
	На заяву голови, що він не допустить промови по-українськи, М.Міхновський гордо відповів: «Мені доручено передати Вам цей привіт, але коли ви не хочете слухати, то я не можу його вам передати». Згорнувши привітання, поклав його до кишені, а потім додав: «Я можу вам віддати лише палітурку, в якій був адрес» — й поклав на стіл порожню обгортку. Публіка зробила М.Міхновському гучну овацію. Слідом за ним виходили інші делегати, і, ховаючи привітання до кишень, клали на стіл порожні обгортки. Це відбувалося під безперервні оплески і окрики публіки: «Слава!»   
	Взимку 1900 року колишні тарасівці та їхні однодумці створили у Харкові Революційну Українську Партію (РУП). Програмою РУП став маніфест Міхновського «Самостійна Україна», виданий у Львові накладом 1000 примірників. Ця невеличка за обсягом, але багатюща за змістом брошурка, яка вийшла мізерним накладом здійснила радикальний переворот у думках і помислах цілого покоління. 
	У тому ж 1900р. Міхновським, Макаренком і братами Шеметами було засновано виразно націоналістичну Українську Народну Партію (УНП), котру слід вважати прямою спадкоємницею «Братства Тарасівців». В 1904 році при УНП було створено бойовий відділ «Оборона України» під керівництвом Віктора Чеховського.
	Відомий М.Міхновський і як перший видавець української періодики. У 1905 році в Лубнах при сприянні Міхновського виходив селянський часопис «Хлібороб», але влада заборонила його. В 1906 році Міхновський у Харкові випускає газету «Слобожанщина», котра також невдовзі була заборонена. Та сама участь спіткала й газету «Запоріжжя», що видавалась ним у Катеринославі. У 1912 році в Харкові майже рік Міхновському вдається випускати часопис «Сніп». Ця сторінка багатогранної діяльності Міхновського дала неабиякий результат, варто наголосити хоча б те, що від Полтавщини внаслідок жвавої просвітницько-пропагандистської роботи тоді пройшли на виборах кандидати українського блоку. 
	З початком першої світової війни офіцера запасу Міхновського було мобілізовано та призначено до військового суду.  Знаючи, якого розмаху і впливу набрав Легіон Українських Січових Стрільців (УСС) по той бік фронту, Міхновський намагається ініціювати українські відділи в царській армії, яка практично наполовину складалась з українців та козаків, але на той час цей далекосяжний задум не знайшов належної підтримки.
	Лютнева революція 1917 року застала поручника Миколу Міхновського у Києві, де він працював при Київському окружному військовому суді. Російська армія деморалізувалась і розпадалась на очах. В середовищі українських вояків Міхновський організовує ряд націоналістичних гуртків. Розуміючи, що «тільки меч, а не слова здобуде нації права» 15 березня 1917 року він підготував і провів перше українське військове «підготовче віче», на якому була проголошена ідея створення української армії. 23 березня з ініціативи Міхновського було скликано І Український військовий з'їзд за участі понад 1000 делегатів — солдатів і старшин. А вже 29 березня Міхновський засновує Український військовий клуб імені Гетьмана Полуботка і розпочинає організацію українського війська, долаючи опір соціалістів, зокрема В.Винниченка. Як згадує полковник Варфоломій Єфтимович, Міхновський твердив, що в політиці мають значення й дають добрі наслідки тільки доконані факти, підперті силою, що є їхньою підставою та передумовою. «Без сили немає права. Щоб мати право, треба мати силу».
	В ніч з 18 на 19 липня полк ім.Полуботка роззброїв усі російські залоги в Києві і закликав Центральну Раду проголосити незалежність України. Але задурманені соціалістичною блекотою «українські демократи» роззброїли полуботківців і під вартою тих самих російських загонів, яким повернули зброю, відправили «бунтівників» у фронтову м'ясорубку, не забувши доповісти про свої «успіхи» Керенському...
	«...успішний виступ українських самостійницьких сил проти московського наїзника в липні 1917 року закінчився несподівано — трагічною перемогою «дядьків отечества чужого», яка звела внівець весь революційний розмах пробудженої української національної стихії.» (Петро Мірчук «Трагічна перемога»).
	Тільки пізньої осені М.Міхновський зміг повернутись до Києва з далекого румунського фронту. Та шанс було втрачено. 22 січня 1918 року Центральна Рада під тиском обставин на вимогу самостійників, котрі блокували приміщення, все ж проголосила незалежність України, але боронити її було нікому...
	У 1919-23 роках Міхновський працює викладачем в Педагогічному інституті на Кубані, веде там дослідницьку та просвітницьку діяльність. Після повернення в 1923 році до захопленого більшовиками Києва налагоджує стосунки з підпільними українськими організаціями. На той час за ним вже постійно стежило ЧК... 
	3 травня 1924 року рука большевицького зайди дістала того, з чиїм іменем пов'язуємо початок національного відродження в цьому сторіччі, кого вважаємо батьком організованого націоналістичного руху. «Це було велике серце. В ньому палав такий вогонь любові до України, що в другій країні він запалив би міліони сердець бажанням патріотичного подвигу, а в безкислородній атмосфері нашої інтелігенції запалилися цим вогнем тільки одиниці... О, як мусило заболіти серце тих Українців, які святий вогонь любові до своєї Батьківщини в собі мають, після звістки, що життя його згасло...», — згадував Сергій Шемет.
	Один із засновників Братства Тарасівців, Української Народної Партії (УНП), автор знакової праці «Самостійна Україна» (а відтак засадничих гасел українського революційного націоналізму «Україна для українців!» та «Одна, єдина, неподільна від Карпат аж по Кавказ самостійна Україна!»), автор проекту Конституції України, творець українського війська — Микола Міхновський усе своє коротке, але велике життя віддав повністю, без останку, служінню українському народу, служінню Національній Ідеї. Кожним своїм полум'яним словом, кожним своїм вчинком він наближав час постання Великої Держави, Української України.
	Скупі біографічні дані лише  в загальних рисах окреслюють образ того, хто своїм могутнім словом викликав із,  здавалось назавжди забутих дідівських могил і курганів, козацький непокірний дух і козацьку бойову звитягу.
	На творах і чинах адвоката Миколи Міхновського виховувались і виховуються нові покоління борців-націоналістів, адвокатів нації.
	Сьогодні в Україні офіційно не влаштовують академій на честь Міхновського, немає жодного пам'ятника тому, хто все своє життя поклав на олтар її незалежності, ні в Києві, ні в Харкові, ні в Полтаві немає вулиці, яка б носила ім'я Великого Українця. Невідоме навіть точне місце його поховання... Нікуди принести і покласти квіти...
	Вшановуючи пам'ять Миколи Міхновського мусимо усвідомити, що ми ще не маємо тієї України, візія якої осявала дорогу нашим славним попередникам, тієї України, за яку проливали кров герої Крут і Базару, Холодноярці, бойовики УВО, підпільники ОУН, вояки УПА.
	Саме тому сакральні гасла, висунуті Міхновським сторіччя тому, сьогодні накреслені на наших знаменах.
	На грані двох століть, коли недруги торочили «що логіка подій, напрям і течія життя з непереможною силою пруть до повного вимирання, до повного винародовлення нашої нації», коли над Україною, загрожував замайоріти чорний стяг з невблаганним пророцтвом «Смерть політична, смерть національна, смерть культурна для української нації», Микола  Міхновський, всупереч логіці подій і прагненням ворожих сил, виголосив свою знамениту промову «Самостійна Україна».
	«Самостійна Україна» — це епоха нашої історії. На переломі двох століть вона розпочинає наше горде і велике століття. Століття завершення і перемоги Української Національної Революції.» (Проф. Володимир Шаян).
	«Ми відродилися з ґрунту, наскрізь напоєного кров'ю наших предків, що лягли в боротьбі за волю України, ми виссали з молоком наших матерей стародавню любов нашої нації до вітчини і її свободи і ненависть до насилля над нами. Як не можна спинити річку, що, зламавши кригу на весні, бурхливо несеться до моря, так не можна спинити нації, що ламає свої кайдани, прокинувшись до життя...
	Ми розуміємо, що боротьба буде люта й довга, що ворог безпощадний і дужий. Але ми розуміємо й те, що це вже остання боротьба, що потім уже ніколи не настане слушний час для нової боротьби. Ніч була довга, але ранок наблизився і ми не допустимо, щоб проміння свободи усіх націй заблищало на наших рабських кайданах: ми розіб'ємо їх до схід сонця свободи. Ми востаннє виходимо на історичну арену, і або поборемо, або вмремо... Ми не хочемо довше зносити панування чужинців, не хочемо більше зневаги на своїй землі. Нас горстка, але ми сильні нашою любов'ю до України! Сини України!... Нас мало, але голос наш лунатиме скрізь на Україні і кожний, у кого ще не спідлене серце, озветься до нас, а в кого спідлене, до того ми самі озвемось!...
	Вперед! Бо нам ні на кого надіятись і нічого озиратись назад!»
	Немов грім серед ясного неба пролунав цей маніфест пророка в спаплюженій і приспаній Україні. «Самостійна Україна» палила мозок, від неї в мене кипіла кров», — згадує про свої відчуття В.Андрієвський. Але з насторогою і нерозумінням, а правильніше сказати — з переляком зустріли гасла та ідеї Міхновського інтелігенти — «українофіли», котрі воліли «робити так, щоб ніхто не бачив їхньої роботи». 
	Про цих страхополохів писав Міхновський: «Ці покоління зробили український рух чимось смішним, чимсь обскурантним! Ці покоління надали українофільству характер недоношеної розумом етнографічної теорії. ...Тактика й політика українофілів довела до того, що ціла молода Україна з відразою від них одсахнулася, симпатій же старої України вони не змогли собі приєднати.»
	Напевно така доля пророків, опереджати свій час і вербувати послідовників з наступних поколінь. Сучасники не розуміли Тараса Шевченка, не розуміли Лесі Українки, не розуміли вони і Миколи Міхновського... 
	Кому, як не нам, сьогодні, очевидно наскільки вперед бачив Міхновський, хто, як не ми, переконані, що якби на початку століття Україна пішла шляхом Міхновського, а не Винниченка, стала на позиції націоналізму, а не соціалізму, занесеного попутним вітром «з чужого поля» не мали би ми ні геноциду голодоморів, ні репресій московських опричників, ні того катастрофічного стану, в якому перебуває наша країна і наш народ сьогодні.
	«Безсмертна програма Міхновського і РУПівців не тільки витримує пробу історії, але — дивна річ, вона ясніша сьогодні як у днях її проголошення. Більше дійсна і актуальна як у 1900 році. Становище Москви до України, яке могло здаватися тоді короткозорим опортуністам тільки предвиджуванням, сталося найжорстокішою дійсністю народовбивства кільканадцяти мільйонів, а московізація, перед якою перестерігали вже Тарасівці — смертельною загрозою.» (Проф. Володимир Шаян).
	Гасла, проголошені Миколою Міхновським, не були декларативними, вони були і залишаються спонукаючими, зобов'язуючими, мобілізуючими, організовуючими. Саме тому вважають Міхновського новим предтечею, батьком чинного націоналізму. І сто років по оприлюдненню «Самостійної України» ця праця пробуджує, піднімає нашу молодь на боротьбу, чому свідченням є акція молодіжного гурту «Самостійна Україна» 9 березня 2000р. (в день 100-річчя проголошення маніфесту «Самостійна Україна»).
	Міхновський розумів, що ніякі політичні програми і гасла, ніякі теоретизування не забезпечать успіху національного руху, якщо під його прапори не стануть мужні, принципові, характерні борці, котрі виразно усвідомлюють свою мету, своє національне право і свій національний обов'язок.  
	Кредо борця за волю і славу України формулює Міхновський у  10 заповідях УНП, котрі наводимо нижче:
	1. Одна, Єдина, Неподільна, Самостійна, Вільна, Демократична Україна, Республіка робочих людей — це ідеал української людини, за здійснення якого ти повинен боротися, не шкодуючи свого життя.
	2. Усі люди твої брати. Але москалі, ляхи, мадяри, румуни та жиди — це вороги нашого народу, як довго вони панують над нами і визискують нас.
	3. Україна для українців! Отже вигонь звідусіль з України чужинців-гнобителів.
	4. Усюди й завжди вживай української мови. Хай ні дружина твоя, ні діти твої не поганять твоєї господи мовою чужинців-гнобителів.
	5. Шануй діячів рідного краю, ненавидь його ворогів, зневажай перевертнів-відступників і добре буде цілому твоєму народові й тобі.
	6. Не вбивай Україну своєю байдужістю до всенародних інтересів.
	7. Не зробися ренегатом-відступником.
	8. Не обкрадай власного народу, працюючи на ворогів України.
	9. Допомагай своєму землякові поперед усіх, держись купи.
	10. Не бери собі дружини з чужинців, бо твої діти будуть тобі ворогами, не приятелюй з ворогами нашого народу, бо ти додаєш їм сили і відваги, не накладай укупі з гнобителями нашими, бо зрадником будеш.
	Слід зазначити, що всіх цих заповідей сам автор дотримувався до трагічної смерті. Сторіччя проминає з часу оприлюднення цього тексту, але актуальним він є і нині. Суттєво не змінився і склад поневолювачів, влучно визначених М.Міхновським. Не відійшли в минуле і зрада, відступництво, ренегатство, страх і байдужість. Цей нестерпний стан мусимо змінити, адже і сьогодні, як і сто років тому — «Головна причина нещасть нашої нації — брак націоналізму серед ширшого загалу її».
	Напевно варто зупинитися на суті і сенсі гасла, висунутого М.Міхновським ще понад сторіччя тому, гасла, котре і досьогодні є об'єктом всіляких нападок, перекручень та інсинуацій, а саме гасла «Україна для українців!».
	Ось як, наприклад, пояснює це гасло Голова Проводу ОУН, голова УДП сл.п. Ярослав Стецько у своїй праці «30 червня 1941 року»:
	«...наш М.Міхновський висунув у цілій ширині величну систему націоналізму в теорії і практиці з гаслом «Україна для українців!», гаслом вічно живим, справедливим, незмінним!
	Іншими словами — у зовнішньополітичному відношенні суверенітет української нації, український народ є господарем на своїй землі!
	Чия ж держава є Італія, Франція, Британія, Німеччина?! Не італійського, французького, британського, німецького народу? Тут йдеться не про одиниці іншої національности, не про меншості, які живуть на даній території, не про одиниці-людей, а про правну особу — націю як спільноту!
	І — очевидно — «Україна для українців» у тому розумінні, бо в протилежному випадку буде «Україна для міжнароднього базару». Тому зовсім не треба відпекуватися гасла «Україна для українців», бо воно зовсім не заперечує рівних прав для лояльних громадян України — не-українців...
	Я зовсім не цураюся того, що, як голова УДП 1941р., стояв і стою досі за те гасло, не як виключне гасло, елімінуюче льояльних громадян іншої національної приналежности в Україні, але як визначення суверена української землі. Є ним українська нація, чи є ним міжнародня мафія? Є ним українська нація, чи є ним російська, або жидівська меншість?...
	«Україна для українців» означає, щоб вже раз і назавжди покінчити з пануванням неукраїнської меншости на українській землі над українською більшістю! І єдино у тому є глузд цього гасла...»
	Нічого ксенофобського і шовіністичного гасло «Україна для українців!» («Держава для народу!») в собі не несе. Саме українці, як автохтонна нація, є відповідальними перед Богом, предками і нащадками за свою землю, щедро политу кров'ю і потом наших попередників.
	«Вирішним для характеристики моральної постави Миколи Міхновського в останніх роках його життя аж до останньої хвилини залишається те, що Микола Міхновський ніколи не вирікався своїх ідей, ніколи не став до співпраці з ворогами Української Нації та Української Державности. Не вирікся він своїх самостійницько-націоналістичних ідей і не став на службу большевиків і тоді, коли складали покаянні заяви і ставали до співпраці з большевиками такі провідні діячі як Володимир Винниченко, проф. Михайло Грушевський та сотки інших їхніх партійних колег. Будучи в кігтях червоно-московського сатрапа, Міхновський залишився до смерти вірним наказові національної чести: «Краще впадь, але не зрадь!» (Петро Мірчук «Микола Міхновський — апостол української державности»).
	...У 1873 році в селі Турівці на Полтавщині Господь дарував Україні Миколу Міхновського, котрий був покликаний у кризовий час занепаду своїм могутнім словом зірвати з України чорний саван зневіри, фарисейства й апатії, змобілізувати до життя і дії нові покоління українців, готових «силою взяти те, що нам належиться по праву, але відняте в нас теж силою». 
	З ідей Міхновського та його послідовників  зродились легендарні чини Січових Стрільців, козаків Симона Петлюри, бійців УВО-ОУН-УПА.
	Завершити свій глибокий уклін Миколі Міхновському хочу словами його побратима Сергія Шемета: «Найбільшою його заслугою було надання великого творчого розмаху українським національним почуванням. Малесеньку любов до пісень, вишивок і соціалістичних брошурок він розпалив серед Українців в полум'я любові до Великої, Вільної, Самостійної України. Оце захоплення національних почувань великим, достойним великої нації, ідеалом — забезпечило Миколі Міхновському почесне місце в історії України навіки».
		
	
	
		БУДИТЕЛЬ ДУХУ НАЦІЇ
	
	
		Не важно, зрештою, хто перший винайшов смолоскип, а важно, хто перший його запалив і підніс, вказавши нашому народові, а передусім усій нашій молоді, як іти вибоїстим шляхом історії... до обітованої землі — вільної і незалежної України.
		В.Давиденко
	
	Дмитро Іванович Донцов народився 30 (17 за старим стилем) серпня 1883 року в степовій Україні, у місті Мелітополі, що на Запоріжжі. Предки його, як згадував сам Донцов, походять із Слобідщини, а саме з Вороніжчини.
	Здібний з народження, юний Дмитро цікавиться історією рідного краю, з захопленням слухає розповіді дідів про героїчні часи козаччини. Вступивши до Петербурзького університету, навчається до 1907 року на правничому факультеті. Після двох арештів за революційну діяльність емігрує за кордон, закінчує у Відні студії і одержує ступінь доктора права. І за кордоном Донцов не полишає політичної діяльности. Талановитий публіцист, він друкується в часописах «Украинская жизнь» (виходив у Москві під редакцією Симона Петлюри), «Дзвін», «Слово», «Діло» та ін., активно працює в Союзі Визволення України.
	Влітку 1913 передвоєнного року на II Всеукраїнському Конгресі студентів у Львові Донцов виступив із знаменитою промовою-рефератом «Сучасне політичне положення нації і наші завдання», в якій писав, що в наступній війні Україна, щоб стати вільною, повинна виступити проти Росії, але ніколи — з нею! Українці зі зброєю в руках мусять здобути Українську Державу. Ця програмова доповідь, цей маніфест був повністю підтриманий делегатами Конгресу. Стоячи, з захопленням аплодував Донцову делегат Конгресу юний Євген Коновалець — майбутній творець і Провідник ОУН.
	Промова викликала панічний страх і шалену лють у ворогів України. Не обійшли її своєю увагою і член Державної Думи в Росії П. Мілюков, і «вождь світового пролетаріату» Ленін. Саме тоді в Києві вийшла друком  книга Донцова «Модерне москвофільство», в якій він різко викриває писак-підлабузників, котрі орієнтувалися на «демоліберальну» Росію. Під час першої світової війни Донцов пише низку праць, як-от: «Мазепа і мазепинство», «Історія розвитку української державної ідеї», «Похід Карла XII на Україну». «Українська державна думка і Європа» та ін.
	Повернувшись із Швейцарії в пробуджену Україну в 1918 році, Д.Донцов продовжує бурхливу революційно-націоналістичну діяльність. Він пише публіцистичні твори, виступає з політичними доповідями на актуальні теми на численних зібраннях української молоді, працює в уряді гетьмана Павла Скоропадського на посаді директора Українського Телеграфічного Агентства.
	У 1921 р. виходить друком праця «Підстави нашої політики», в якій Донцов протиставляє російський світ європейському, Азію — Окцидентові, докладно обґрунтувавши причини цього антагонізму. Твір був на часі і викликав широкий резонанс, знайшовши як палких прихильників, так і відвертих противників.
	1922 року виходить в світ літературна розвідка «Поетка українського ресорджименту» (про Лесю Українку, творчістю якої захоплювався).
	Розуміючи крайню необхідність вироблення нової української ідеології — Великої Української Ідеї, «яскравої, виключної, всеобіймаючої», д-р Донцов повністю присвячує себе нелегкій справі, засновує газету «Заграва»: «Хочемо причинитися до вироблення, хоч невеликого числом, але впертого думкою гурту, який знає, чого хоче, а того, чого хоче — дуже хоче. Який бридився би компромісом, в свою ціль вносив би незахитаність і ясність, що притягає маси, в афірмацію свого ідеалу чисто релігійний запал, без якого ще не перемагали ні один рух і ні одна ідея». З 1922 р. у Львові під редакцією Д.Донцова виходить «Літературно-Науковий Вістник» («ЛНВ»), з 1933р. «Вісник», навколо якого згуртовуються молоді націоналістичні сили. Поетів, письменників та науковців, які були постійними дописувачами та авторами часопису, назвали «вістниківцями». До них відносимо Євгена Маланюка, Олену Телігу, Юрія Липу, Олега Ольжича, Юрія Клена та багатьох інших.
	«Націоналізм» (1926 р.) Д.Донцова — фундаментальна праця, яка стала в певній мірі євангелієм для молодого покоління українських патріотів. Саме з ідей «Націоналізму» зродились легендарні чини членів УВО, ОУН, УПА. В цій ґрунтовній роботі Донцов рішуче засуджує гнилий демосоціялізм «драгоманівців», «провансальців». Аналізуючи причини поразки наших визвольних змагань, викриває демобілізуюче, роззброююче базікання «друзів народу» про «любов до братів-слов'ян», про «всепланетний рай», «демократію-соціялізм», піддає їх нищівній аргументованій критиці. Донцов апелює до Шевченка, до Лесі Українки, до М. Міхновського. В часах князівської доби, в славній козаччині шукає той тип борця-лицаря, тип володаря-провідника, якого так не вистачало тоді і ще більше не вистачає зараз.
	Обґрунтовуючи свої тези, він наводить незаперечні факти, цитує філософські та літературні твори, наводить приклади з вітчизняної та світової історії.
	«Націоналізм» пробудив і кинув до святого бою за Україну легіони незламних лицарів, які рясно скропили кров'ю українську землю, «опаливши вогнем фанатичного прив'язання до неї». «Тільки плекання цілком нового духу порятує нас», — не стомлювався повторювати автор. Дoнцовський чинний націоналізм захопив гарячі серця галицької молоді, підпорядкував її Ідеї Нації. Донцов став для неї незаперечним авторитетом, хоч як не намагалися демосоціялісти та комуністи його спаплюжити, применшити його значення, просто замовчати, заховати — нічого в них не вийшло і до цього часу.
	«З ідей Донцова зродилися «лицарі абсурду», того чину, що є так дуже на потребу сьогодні, що завтра буде вирішувати, а в духовній і моральній площині вже вирішує долю цілого людства. Від того, чи ідеї, що їх пропагує Донцов і які здійснював Коновалець, Бандера, Шухевич, вояки ОУН і УПА і які продовжують реалізувати тисячі безіменних воїнів революції, від ідей націоналізму залежатиме, чи ЛЮДИНА на цій земній кулі переможе сили зла, а чи в компромісі з ним перестане бути людиною» — стверджував Богдан Стебельський. 
	«України ще немає, але ми можемо створити її в нашій душі», — писав він, і ця Україна поставала в душах молодих українських борців. Україна героїчна, Україна, яка творить себе і світ, а не є продуктом творення «сильних світу сього». «Здобудеш Українську Державу або згинеш у боротьбі за неї» — ось кредо послідовників Донцова, зміст їх життя.
	Майстер слова, блискучий публіцист, Д. Донцов дав нам твір, значення якого переоцінити неможливо. Його слово гостре, мова лаконічна, означення влучні й чіткі. І цим він страшний для ворогів України. «Націоналізм» перевидавався декілька разів на чужині, а нещодавно перевиданий видавництвом «Кальварія» в Україні. Актуальність твору і на сьогодні величезна, він кличе до боротьби.
	У наступних працях на сторінках «ЛНВ» і «Вістника» Донцов продовжує розробляти ідеологію українського націоналізму, друкує численні гострі статті.
	У 1939 р. Д.Донцова заарештовують і відправляють до польської тюрми в Березі Картузькій «за протипольську діяльність». Там він і перебуває до початку II світової війни, про неминучість якої попереджав, наближення якої відчував.
	З початком німецької агресії Донцов переїздить до Бухареста, де редагує журнал «Батава» (1940-1941). Переслідуваний гестапо, змушений часто міняти місце проживання: Берлін, Краків, Прага... Саме в Празі він пише «Дух нашої давнини» (1944).
	«Звертаюся не до безсоромних і розбійників, а до шляхетних, не до сліпих і дурних, а до мудрих і зрячих, не до слабих і трусів, а до мужніх. До тих, які покликані створити нову касту «луччих людей» — єдиний маяк у божевільному хаосі нинішнього дня». Цими словами закінчується авторська передмова до книги, яка продовжує і поширює ідеї «Націоналізму».
	По закінченні війни з великими труднощами дістається Д.Донцов до Парижа, але й там було небезпечно. В 1946 році від'їздить до Лондона, редагує там газету «Український клич». Потім переїздить до США, Канади, де й залишається.
	За кордоном перевидають його попередні праці, а також з'являється низка нових творів та збірок, як-от: «Хрестом і Мечем», «За який провід?», «Росія чи Європа», «Рік 1918. Київ», «Кардинал Мерсіє — слуга Бога і нації», «Незримі скрижалі «Кобзаря», «Клич доби», «Московська отрута», «Дві літератури нашої доби». «Правда прадідів великих», «Туга за героїчним», «За яку революцію», «Заповіт Шевченка» та багато інших. Також друкуються статті Донцова в популярних часописах «Шлях перемоги», «Гомін України», «Визвольний шлях», «Авангард», «Вісник ООЧСУ», «Америка» тощо. 
	Помер д-р Донцов 30 березня 1973 року в Канаді. Похований в Америці на українському кладовищі в Бавнд-Брук. До кінця життя свого свято вірив у день постання Самостійної Соборної Української Держави.
	Донцов повертається в Україну в своїх безсмертних творах: він, «невтомний сурмач волі», і сьогодні в боротьбі. У перших лавах.
	«Перемога України залежить від виховання нових борців, які не гнутимуть карку, від провідної верстви. Яка не злякається боротьби з ворогом та жертв, яких вимагає перемога. Отже — у великій мірі залежить від перемоги ідей Донцов у вихованні нової провідної верстви народу» (Богдан Стебельський).
	
	
	
		ПРОВІДНИК БУРЕМНОЇ ДОБИ
	
	
		Він навчив нас, як треба служити великій ідеї цілим життям.
		Степан Бандера
	
	
	Євген Коновалець... Людина, чиє ім'я без перебільшення є знаковим в історії українського національно-визвольного руху. Все своє життя без останку полковник Коновалець присвятив справі визволення України. Він був дійсно надзвичайно авторитетною і вольовою особистістю, щоб цього не зауважив ворог, і саме тому Москва спрямувала максимум зусиль для того, щоб знищити небезпечного для неї лідера Організації. 23 травня 1938 року більшовицький агент Павло Судоплатов підсунув Коновальцеві вибуховий пристрій у коробці під виглядом шоколадних цукерок...
	Діяльність Полковника була настільки багатогранною і плідною, що годі навіть намагатися докладно описати його життєвий шлях, його боротьбу і працю на політичній, військовій, ідеологічній, дипломатичній ниві. Але спробуємо бодай оглядово висвітлити його життєвий шлях. 
	Євген Коновалець народився 14 червня 1891 р. у с. Зашкові, на Львівщині, у священичій греко-католицькій родині. По закінченні народної школи вчився в українській Академічній гімназії у Львові, від 1909 року перебуває на студії у Львівському університеті, який закінчив 1914 р. У сьомому гімназійному класі Євген — активіст таємних студентських гуртків «Сокола». Пізніше стає секретарем Львівської «Просвіти», представником студентів у ЦК Української Націонал-Демократичної Партії. Вже тоді він відкидає облудні ідеї «з чужого поля» — марксизм, соціалізм, космополітичний інтернаціоналізм тощо, рішуче виступає проти москвофільства та польського засилля в Галичині.
		У липні 1910 року заарештований у гучній справі «процесу 101 українського студента» у Львові. Місцеві поляки називали його «новітнім гайдамакою», українці — «впертим Євгеном».
		З 1912 р. він на службі в австрійській армії, отримує ступінь хорунжого (лейтенанта), ініціює створення студентського товариства для військового вишколу під назвою «Січові Стрільці». Коновалець був ідейним провідником «Січових Стрільців». Коли розпочалася війна, його було покликано до служби у 35 полк «Крайової Оборони».
		У квітні 1915 року Коновалець бере участь у боях на горі Маківці. Там потрапляє   до   російського   полону, згодом його переводять до табору полонених у Царицині. Звістка про революцію лютого 1917 року викликає у нього велику радість: упав московсько-царський режим, в Україні — українська влада — Центральна Рада.
		На початку липня 1917 року Коновалець вибирається до Києва, де зустрічається з Миколою Міхновським. У Києві він створює Стрілецький Курінь. У грудні 1917 року в Стрілецькому Курені налічувалося близько 500 багнетів. Коновалець рішуче бореться за здорові основи української армії, у своєму Курені він вводить жорстку військову дисципліну, виступає проти «солдатських рад», партійництва у війську, виборності старшин.
		18 січня 1918 року московсько-большевицькі війська розпочали наступ на Україну. 28-29 січня у Києві розпочався большевицький бунт. Авангард Української Армії — Січові Стрільці придушили заколот та надали можливість Центральній Раді завершити переговори у Бресті.
		Під час повернення уряду і військ УНР до столиці першими ввійшли в Київ частини Січових Стрільців під командою Є.Коновальця. Після реформи, проведеної урядом Гетьмана Скоропадського, Курінь було розформовано. Згодом у районі Білої Церкви Коновалець розпочинає формування нового Куреня як частини регулярної армії.
	Після федеративної грамоти Гетьмана про злуку з Росією Є.Коновалець бере участь у збройному виступі проти уряду. У бою під Мотовилівкою 18 листопада 1918 року його Курінь знищив більш як 600 російських чорносотенців. Після встановлення влади Директорії Коновалець різко виступив проти «отаманщини», проти пробольшевицьких тенденцій багатьох тодішніх керівних діячів. Курінь 27-річного полковника Є.Коновальця скоро виріс у Дивізію, далі у Корпус (20 тисяч вояків) Січових Стрільців, який став найдієздатнішою частиною армії УНР.
	Коли представники Галичини запропонували Січовим Стрільцям покинути Наддніпрянщину і йти захищати Львів від поляків, Є.Коновалець і Стрілецька Рада заявили, що «шлях до вільного Львова веде через вільний Київ». Коновалець засудив договір Української Галицької Армії з біломосковським генералом Денікіним як «повторення Переяславського договору». 6 грудня 1919 року армія УНР переформовується з регулярної на партизанську, формально розв'язується й частина Січових Стрільців. 7 грудня поляки роззброїли Корпус, старшин інтернували.
	У таборі для інтернованих Коновалець думає про подальшу організовану активну боротьбу. З'їзд Відпоручників Українських Військових Організацій, З'їзд Українського Студентства, Збори «Молодої України», заходи для скликання Всеукраїнського Конгресу — все це полковник Є.Коновалець проводить під гаслом українського націоналізму.
	1920 року було створено Українську Військову Організацію (УВО) — революційну силу збройного підпілля, котру очолив Євген Коновалець. У червні 1921 року він повертається в Галичину і бере на себе безпосереднє керівництво Організацією. Завданням націоналістичної організації він вважає не лише збройно-революційний опір, а й поглиблення ідейно-політичної революції серед найширших кіл українського народу.
	3-7 листопада 1927 року покликано до життя і чину Провід Українських Націоналістів, а 29 січня — З лютого 1929 р. на І Конгресі Українських Націоналістів шляхом злиття УВО й інших українських націоналістичних організацій (СУНМ, ЛУН та ін.) створено єдину, всеукраїнську, надпартійну, революційно-підпільну Організацію Українських Націоналістів. Головою Проводу ОУН одноголосно визнано полковника Євгена Коновальця. Полковник рішуче береться за пропаганду української справи, за боротьбу. Основою визвольної боротьби він бачить революційний шлях і безоглядну орієнтацію на власні сили.
	«Як не буде в нас сили, не осягнемо нічого, хоч би все найкраще для нас складалося. Як же ж будемо мати силу, тоді вийдемо побідно з найгіршого лихоліття і здобудемо все, що нам треба».
	Є.Коновалець готує старшинські кадри, для чого при Начальній Команді УВО, а згодом при проводі ОУН був створений Військовий Штаб, що слідкував за військовим вишколом членства УВО-ОУН. У той час ОУН розгорнула найактивнішу діяльність у Галичині, але Коновалець опікується й розбудовою підпілля на Наддніпрянщині. Навесні 1938 року він, перебуваючи у вимушеній еміграції, готує план конспіративної поїздки у Східну Україну, де на той час існувало близько п'яти центрів революційно-підпільної організації.
	Є.Коновалець писав: «Прийде час і не словами будемо з'ясовувати суть невмирущої стрілецької ідеї».
	Підла ворожа рука сягнула своїх ницих замірів 23 травня 1938 року в місті Роттердамі (Голландія). Московський агент «Валюх» передав йому пакет, який у призначений час вибухнув. 28 травня відбувся похорон полковника Євгена Коновальця.
	Доцільно сьогодні звернутися до тих засадничих принципів, на яких будував Коновалець ОУН, до тих його політичних заповітів, котрі так злочинно бездумно сьогодні знехтувані нащадками. 
	Не можемо не подивляти з відстані років його прозорливість і виваженість. «Які підходи, міркування й методи до визвольної акції в поодиноких українських угрупуваннях не були б, на кого згадані угрупування не орієнтувались би й на чию допомогу вони не чекали б, — одно для всіх українців, оскільки вони не фантасти чи злочинці, мусить бути ясним: відновлення й закріплення Української Держави є, буде й мусить бути найбільше важливим моментом нашої боротьби.» 
	Отямлюючись після п'янкої ейфорії проголошення Акту 24 серпня 1991 року, усвідомлюємо марність сподівань на те, що «якось то воно Україна станеться сама собою», задля наших гарних очей чи «калинової мови», завдяки нашим минулим стражданням чи добрій волі «воріженьків». Розуміємо, що марна надія і на «доброго царя», свого чи чужого, що нічого не вклавши, нічого не виборовши, без крові і праці народ нічого не здобуде. «У вогні перетоплюється залізо у сталь, у боротьбі перетворюється народ у націю» — наголошував Коновалець. Він прекрасно розумів, що, «як не матимемо сили — не отримаємо нічого», тільки плекаючи силу — політичну, економічну, мілітарну відпорність нації, «вийдемо побідно з найгірших лихоліть і здобудемо все, що нам треба».
	Євген Коновалець мав стратегічне мислення і будував Організацію на непорушних засадах, головними з яких були і залишаються:
	
	1) Нація є найвищим типом органічної людської спільноти;
	2) Нація безпечно жити і повноцінно розвиватися може лише у власній незалежній соборній державі;
	3) Власну державність народ може і мусить здобути, розбудовувати  і захищати лише покладаючись на власні сили.
	Чомусь і до сьогодні ще подекуди побутує хибна думка, що УВО-ОУН всю ставку робила лише на збройну боротьбу, насправді ж націоналісти, і зокрема Коновалець, розуміли, що збройні виступи без ідеологічного, організаційного і політичного підґрунтя та  підтримки широких мас нічого не варті. Головним завданням націоналістів є викувати в горнилі безпосередньої боротьби та широкої освідомлюючої просвітницької, виховної, пропагандивної та вишкільної праці дух і поставу широкого загалу співвітчизників. Цей напрямок роботи був пріоритетним і саме ця праця дала належний результат.
	Полковник виразно усвідомлював, що українська держава не може бути «малою», як в географічно-територіальному, так і в політичному розумінні поняття. Він був певним, що без постання української державності спокою в Європі не буде і жодні союзи не будуть тривкими. Україна — єдине етнографічне і геополітичне ціле. «Шлях до вільного Львова йде через вільний Київ» — наголошував Коновалець, повсякчасно дбаючи про розбудову руху не лише на всіх українських етнічних теренах, але скрізь, де компактно проживали українці, де були бодай порівняно невеликі їх групи. Мобілізуючи ВСІ сили українського народу, він не обходив своєю увагою ні Великої України, ні Кубані, ні Зеленого Клину. Структури ОУН активно діяли не лише в Україні, але і в Америці, країнах Європи, Маньчжурії...
	Аналізуючи сьогоднішні реалії, варто застановитися над талантом Коновальця як політика і дипломата. Створення і становлення ОУН в результаті органічного об'єднання ідеологічно споріднених націоналістичних організацій у 1929 році є і сьогодні найяскравішим прикладом результативної консолідації і вироблення на основі спільності мети — спільності шляху. За влучним висловом Ярослава Романовича Дашкевича, Полковнику вдалося «вивести націоналістичний рух з вузької стежки на широку дорогу». Коновальцеві вдавалося уникати так званих «внутрішніх фронтів», будучи свідомим ваги і ролі кожного українця та української організації в боротьбі за волю і велич нації, Провідник був категоричним противником взаємопоборювання в українському таборі (чого не вдалося уникнути в сучасній Україні). Проте необхідно наголосити, що у принципових питаннях він був безкомпромісним, постійно дбав про чистоту ідеологічної лінії і послідовно поборював опортунізм та антидержавні чинники, знаючи, що «з соціалістами держави не збудуємо».
	«З наших визвольних змагань винесли ми один великий скарб, — державницьку думку й свідомість єдності всієї української нації», — цей скарб Коновалець не змарнував, не заховав подалі від людського ока, не розтринькав легковажно, але зберіг, примножив і передав нащадкам.
	Пам'ятаймо його слова: «У вогні перетоплюється залізо на сталь, у боротьбі перетворюється народ у націю». Мусимо боротися, доки ворог не капітулює перед нашими ідеями та діями, натхненними Коновальцем, доки «на оновленій землі врага не буде, супостата». Поки не зможемо вільно перевезти прах полковника Євгена Коновальця на рідну землю до Пантеону Героїв Нації, що мусить постати в столиці вільної України — Києві...
	
	
	
		КРОК У ВІЧНІСТЬ
	
	
		Одне святе у світі — кров людей хоробрих
		Одні живуть могили — вірних Батьківщині.
		Юрій Липа
	
	У п'ятницю 23 грудня 1932 року о 6 годині 25 хвилин двоє членів Організації Українських Націоналістів, Василь Білас і Дмитро Данилишин, чином і кров'ю засвідчивши свою безмежну любов до України, гідно постали перед Творцем, свято дотримавшись заповіді: «Ніхто не має більшої любові, як той, хто кладе життя за друзів своїх». По всій Західній Україні в цей час у церквах тужно і заклично дзвонили дзвони...
	Юні бойовики ОУН-УВО, 21-річний Білас і 24-літній Данилишин належали до легендарної Дрогобицької «п'ятки», зорганізованої Зеноном Коссаком. Боївка Коссака відрізнялася особливою активністю та результативністю: 8 серпня 1931 року бойовики здійснили вдалий напад на польське поштове відділення у Трускавці з метою вилучення коштів на потреби ОУН; 24 серпня знищено польського агента Якуба Буксу, якому вдалося було вийти на слід бойовиків; 29 серпня вбито польського посла Тадеуша Голуфка, ініціатора польської політики «пацифікації», спрямованої на нищення українського руху, навіть на знищення української національної ідентичності.
	30 листопада пролунали постріли в Городку Ягайлонському... Дванадцять бойовиків ОУН здійснили «екс» на поштове відділення з наміром вилучення грошей для  потреб Організації. Виникла перестрілка, внаслідок якої загинули польський охоронець та двоє бойовиків — Володимир Старик і Юрій Березинський.
	«В полі боївка розпорошується... Навколо всі поліційні станиці в гострому поготівлі. З усіх боків пошуки, погоня... Білас і Данилишин з сконфіскованими грошима удвійку добиваються на станцію у Глинній Наварії. Там поліційна стежа потрапляє на них, хоче арештувати. Дві кулі з вправної руки Данилишина і небезпека проломана... Розвиднюється біля Розвадова. Але погоня на сліді. Українські селяни, обдурені вигадкою, що бандити ограбили українську кооперативу, кидаються за ними в погоню. Бойовики для постраху віддають кілька пострілів. Товпа прилишається трохи позаду. Тільки один сміливий, Андрухів — член ОУН, біжить услід за Біласом і Білас нав'язує з ним розмову. Свій свого пізнає. Андрухів, підбігаючи, подає вказівки, як далі втікати. Данилишин, оглянувшись і побачивши, що Білас прилишився далеко позаду й може попасти в чужі руки, віддає постріл і ранить Андрухова.
	Погоня замикається в перстень біля села Веринь. Постріли на пострах не лякають. Зрештою, куль уже немає. Нема вже виходу. Не польська поліція — вона не встигла ще наспіти — українські руки переймають їх, розділюють і поодинці б'ють, б'ють твердо, по мужицьки... за грабіж української кооперативи. А потім наспіває поліція.
	«Застріль мене й себе!» — шукає Білас виходу з того нестерпного становища. У нього ж уже куль немає.
	«Ні, вони розправляться з нами!» — відказує твердо Данилишин і виявляє перед товпою, що вони члени Української Військової Організації. Товпа німіє. Ніяково опускаються руки. Але запізно вже. Поліція на місці» (Степан Ленкавський «Коли дзвонили дзвони над Городком»).
	Свідчачи на суді, парох Вериня, отець М.Киндій описував:
	«І сталося таке, чого я в житті не бачив. Обидва втікачі взялися під руку і підійшли до могили, яка самотня стояла серед поля, з хрестом на вершку. Білас і Данилишин, тримаючись під руки, стали коло хреста, так що їх було видно понад людьми. Товпа затихла і всі гляділи на двох юнаків під хрестом, що стояли неначе святі. У хвилину, коли юнаки стояли під хрестом, вищий (Дмитро Данилишин) промовив до товпи: «Ми є членами Української Військової Організації. Ми вмираємо за Україну! Коли ви так далі будете воювати, то України ніколи не будете мати».
	Я чув, як один до одного шепнув: «Тепер поцілуймося на прощання». Обидва поцілувалися. Я не є неспокійної вдачі, вмію панувати над собою. Але та хвилина, коли люди стояли з дрючками, а вони на горбку, пригадала мені, що так мусіло бути тоді, як на Голготі розпинали Христа...
	Тоді сталося диво. Ціла товпа, крім польської поліції, впала на коліна. Я також приклякнув і почав голосно молитву...»
	Мужня постава юних українських націоналістів на суді збурила не лише українське суспільство, не лише чужинців, але навіть і поляків. Те, чого не вдавалося зробити впродовж років засобами агітації, пропаганди та просвіти багатьом, в один момент своїм геройським чином здійснили два українські, до того часу нікому не відомі, юнаки з простих родин. 
	Помилування для підсудних просив Митрополит, просили адвокати, просили українські громадські діячі, просили навіть польські посли. ...Не просили ласки у наглого суду окупанта засуджені.
	 Останнім словом Данилишина, котрий категорично відмовився від зізнань, кинутим перед присудом, було: «Я знаю, що мене жде. Я був і є на все приготований. Тільки жалую, що не зможу далі працювати для нашої України». Василь Білас заявив: «Я свідомий своєї вини і кари. Я націоналіст і революціонер. Такі, як я — Батьківщині лише смертю служать!»
	«І вдарили дзвони. Село з селом перекликалося. Над замряченими полями грудневої ночі повис металевий гул. Залізні серця дзвонів понесли землі й небу вістку:
	Наших вішають! Вставайте!
	І в такт ударів дзвонів ударили в спільному ритмі людські серця, віщуючи прихід на землю нового Революційного Міту, нового заклику підземної України.»
	
	
	
		ЛИЦАР ДМИТРО МИРОН-«ОРЛИК»
	
		Коли вже нема розумного виходу з тяжкого положення, то треба вміти вмерти по-геройськи, щоб така смерть була джерелом сили для молодих поколінь.
		Михайло Колодзінський
	
	«Я знаю, що можу загинути й сьогодні чи завтра в боротьбі за незалежну Україну, але я певний, що наша національна ідея є безсмертна. І тому, якщо я загину в боротьбі за неї, мене замінять інші, які продовжуватимуть боротьбу аж до перемоги», — ці слова належать Дмитрові Мирону, життя якого нагадує спалах зірки, чиє яскраве сяйво сяє нам із вічної темряви навіть тоді, коли зірка згасла назавжди...
	Народився Дмитро Мирон — «Максим Орлик», «Брюс», «Піп», «Роберт», «Андрій» — 5 листопада 1911 року в селі Рай, що біля Бережан на Тернопільщині. У 1916 році померла його мати. Піклування над молодшими дітьми перебрала на себе старша сестра Анна. У 1930 році Дмитро закінчив із відзнакою гімназію, де вступив у підпільне Юнацтво ОУН та розпочав студії на юридичному факультеті Львівського університету. У Львові він стає членом Крайової Екзекутиви Організації Українських Націоналістів.
	У травні 1932 року Дмитра заарештовує польська поліція, коли вона намагалася розігнати людей, які прийшли вшанувати пам'ять полеглих борців за волю України. У тюрмі пише текст «44-х правил життя українського націоналіста», котрі поряд із «Декалогом» Ленкавського та «12 прикметами характеру Осипа Мащака стали невід'ємною складовою «Катехизму українського націоналіста».
	Восени 1933-го він заарештований вдруге у зв'язку з замахом бойовика ОУН Миколи Лемика на більшовицького консула Майлова у Львові. Головне обвинувачення — належність до ОУН та розповсюдження нелегальної літератури. Суд виніс вирок — 7 років тюрми. Покарання відбував у Равічу та Вронках. Звідти його привезли на процес С.Бандери, де він, як і всі інші підсудні, відмовився розмовляти польською мовою.
	Згідно з оголошеною амністією у серпні 1938 року Дмитро Мирон вийшов на волю, виснажений тривалою голодівкою, яку проводили політв'язні на знак протесту проти скасування польською владою статусу політв'язня.
	Після звільнення він розпочинає роботу в газеті «Нове село» та збирає матеріали до своєї наукової монографії «Ідея і Чин України», яку завершив у 1940 році. Ця ґрунтовна праця є найбільш докладним і популярним викладом ідеології, теорії, мети і тактики українського націоналізму 30-х років. У ній автор показує глибоке коріння, органічність і традицію українського революційного націоналізму, історичний шлях його боротьби і утвердження, світоглядові основи. (У 2001 році з ініціативи Молодіжного Націоналістичного Конгресу з нагоди 90-ліття від дня народження Дмитра Мирона ця унікальна праця нарешті перевидана в Україні).
	В січні 1939 року Мирон одержав завдання підготувати ідеологічні та політичні матеріали на ІІ Великий Збір ОУН. У лютому 1939 року його призначено політично-ідеологічним референтом Крайової Екзекутиви ОУН та редактором її бюлетеня. У серпні того ж року він нелегально виїхав до Риму, де взяв активну участь у ІІ Великому Зборі ОУН як делегат. Значна частина формулювань постанов Збору належить саме йому.
	З початком Другої світової війни та розпадом Польської держави Дмитро перебирається до Кракова, який на той час став осередком політичної еміграції українців з теренів, окупованих більшовиками. Оскільки німці не дозволяли жодної політичної діяльності, тут було створено підпільну мережу ОУН, яку очолив Дмитро Мирон. На початку 1940 року він таємно переходить кордон і повертається до Львова. Становище Організації було важким, оскільки органам НКВД вдалося заарештувати майже все керівництво КЕ ОУН. Треба було відновити мережу заново, виробити нову тактику боротьби та нові засади конспірації. Агенти НКВД довідалися про прибуття Дмитра Мирона, однак заарештувати його не вдалося.
	У грудні 1940 року Дмитро повертається до Кракова, де займається підготовкою матеріалів до Великого Збору революційної ОУН. Із наближенням німецько-радянської війни в українців знову з'явилася надія на відновлення Української Державності. На Заході розпочинається формування українських військових частин. Дмитро Мирон виїздить до Відня, де розташувався курінь «Роланд», для проведення політичного вишколу вояків.
	З початком бойових дій він отримує наказ Проводу повернутися до Львова. 30 червня 1941року революційна ОУН під керівництвом Степана Бандери скликає у Львові Народні збори, на яких проголошує відновлення Української Держави та створює уряд на чолі з Ярославом Стецьком. Постало нове нагальне завдання — явочним шляхом перебрати адміністративну владу на місцях. Однак німецька влада вороже поставилася до спроб відновити українську державність, розпочалися арешти та страти націоналістів.
	15 липня 1941 року Дмитро Мирон прибув до Львова, де отримав наказ очолити особливу групу, метою якої було проголошення Акту про відновлення Української Державностів Києві. Уже поблизу Києва, в містечку Васильків, німцям вдалося заарештувати частину похідної групи, серед затриманих були Василь Кук, Тарас Онишкевич і Дмитро Мирон — «Орлик». Заарештованих відвезли до Луцька, звідкіля їм з товаришами вдалося втекти.
	Після масових арештів, проведених гестапо, революційна ОУН перейшла в глибоке підпілля та розпочала масову збройну боротьбу проти ворога. У вересні 1941 року Дмитро Мирон бере активну участь в роботі І Конференції ОУН, що відбулася неподалік Львова. 27 вересня він одружився, а 29 вересня знову вирушив до Києва.
	Навесні 1942 року Дмитро Мирон останній раз повернувся додому, щоб скласти звіт Проводові ОУН, а у квітні взяв участь у ІІ Конференції ОУН, що проходила на Бережанщині.
	25 липня 1942 року у центрі Києва кулі гестапівських агентів обірвали життя полум'яного борця і теоретика українського націоналізму Дмитра Мирона. Помста не забарилася — за деякий час боївка ОУН під керівництвом Василя Сидора «Шелеста» знищила убивць «Орлика», виконавши заповідь Декалогу — «Пімстиш смерть Великих Лицарів».
	«У своєму житті не знав ніколи і не любив хвилини безділля й спокою, вигоди, куріння чи інших слабостей. Ніхто не чув ніколи від нього ні одного слова жалю, нарікання, зневіри чи сумніву. Ніхто не бачив у його очах страху тоді, коли певна смерть чекала всіх. У нього був лише якийсь дивний, твердий усміх, неначе короткий полиск сталі й негайне тверде рішення», — згадували про Дмитра побратими.
	
	Дмитро Мирон жив і боровся так, як учив жити й боротися інших, залишив нам Великий Заповіт Ідеї і Чину. Свята кров Дмитра Мирона, що пролилася на вулиці Києва, зродила нових месників-борців, які продовжили і продовжують боротьбу за Велику Україну. «Доля України вирішується в наших душах і серцях». Пам'ятаймо про це.
	
	
	
		СИМВОЛ НАЦІЇ
	
	
	Це люди — на сталь перекуті в огні
	Це люди — як брили камінні.
	Такими словами влучно охарактеризував Олег Ольжич покоління націоналістів-революціонерів, Провідником яких був Степан Бандера. Це ім'я стало символом і прапором національно-визвольної боротьби українців та інших, поневолених Москвою, народів. 
	1 січня 1909 року в селі Старий   Угринів на Івано-Франківщині в багатодітній родині священика Андрія Бандери з'явився на світ той, чиїм ім'ям назвали ціле покоління звитяжців, весь український народ.
	Навчався Степан Бандера у Стрийській гімназії, потім у Львівській політехніці і ще юнаком став на шлях боротьби за права народу, за волю України.
	Був активістом Союзу Української Націоналістичної Молоді і Української Військової Організації, а зі створенням Організації Українських Націоналістів у 1929р. — одним із перших її членів в Україні. На початку 1933 року двадцятичотирьохрічний Степан Бандера став Крайовим Провідником ОУН.
	За активну боротьбу проти польських поневолювачів окупанти засудили Степана Бандеру на кару смерті, замінену довічним ув'язненням, з якої він вийшов з розвалом Польщі у 1939 році і зразу ж включився в революційну боротьбу. У квітні 1941 року на Другому Великому Зборі ОУН був обраний Головою Проводу революційної ОУН.
	З його ініціативи 30 червня 1941 року ОУН, як організатор і авангард визвольної боротьби українського народу явочним шляхом проголосила відновлення незалежної Української Держави, сформувала Українське Державне Правління на чолі з Ярославом Стецьком.  Це  не  входило  в  плани  хижої гітлерівської Німеччини,  і   проти   українських патріотів був розв'язаний масовий лютий терор, на який ОУН відповіла створенням Української Повстанської Армії.
	Від рук нацистів загинули тисячі членів ОУН та УПА по всій Україні. Степан Бандера, Ярослав Стецько та інші чільні діячі ОУН були ув'язнені в концтаборі смерті Заксенгавзен, звідки зуміли вирватись лише в кінці 1944 року. Родина Степана Бандери розділила участь інших патріотів: у концтаборі Освєнцім загинули два рідні брати Бандери — Василь і Олександр, брат Богдан був розстріляний гітлерівцями як член похідної групи ОУН, батько закатований в застінках НКВД, сестри відбули багаторічні терміни в концтаборах Совєцького Союзу.
	Бандера був організаційним і ідейним Провідником національно-визвольної боротьби українців проти гітлерівських, московських і польських окупантів у часи війни і після неї. Слово «бандерівець» стало окресленням і символом незламного борця за волю України проти загарбників-поневолювачів, пострахом для всіх ворогів нації.
	Як визначний ідеолог і теоретик української національної революції, він залишив нам багату творчу спадщину, яка має велике значення для здобуття і розбудови Української Держави, де господарем буде український народ.
	«Степан Бандера ніколи не втікав від рішення, а прийнявши його, не відхекувався, ані не складав відповідальності на інших, якщо воно не мало такого висліду, як було у плані. Він мужньо брав відповідальність на себе за кожне рішення. Він був повноцінною провідницькою особистістю. Все однобічне було йому чуже, як у його охоплюючій різні ланки життя й боротьби визвольній концепції, в революційній стратегії, так і в його ідеологічно-програмових засадах і проекціях», — наголошував Ярослав Стецько.
	І хоча 15 жовтня 1959 року підла рука посланця червоної  Москви   Богдана Сташинського перервала життя Провідника, тисячі членів ОУН продовжили справу боротьби за державність. Саме тому у 1991 році незалежність України була здобута без крові, за неї заплатили життям сотні тисяч кращих синів і дочок української нації, за неї поклав своє життя Степан Бандера.
	
	Блискучий життєвий чин Провідника ОУН і його ґрунтовна ідейно-теоретична спадщина є неперевершеним зразком для українців, прикладом і настановою, як слід жити і боротися за національний ідеал. Саме тому всі українські патріоти шанують ім'я Бандери, саме тому ця героїчна постать відома в усьому світі.
	На моє глибоке переконання, якби наші політики частіше зверталися до творчого спадку Провідника, можна було б уникнути багатьох помилок і хибних кроків, котрі призвели до того незавидного стану, в якому нині перебуває наша Україна взагалі і національно-державницькі сили зокрема. І це не випадково, адже серед багатьох інших теоретиків націоналізму Степана Бандеру вирізняє те, що він був одночасно практиком, довгий час очолюючи революційну ОУН, перебуваючи на вістрі боротьби проти поневолювачів українського народу. 
	Під прапором Бандери легендарна УПА дала світові безприкладні зразки героїзму, жертовності і звитяги.
	Під його проводом ОУН стала авангардом і рушійною силою української національної революції, суть якої полягає, за словами Бандери, у «докорінній зміні, яка охоплює зміст і структуру державно-політичного, суспільно-державного й економічного життя... Нові ідеї, нові сили, нові системи піднімають боротьбу проти ідей, сил і систем, пануючих у дотеперішньому укладі, щоб їх усунути, прибрати кермо життям і розвитком свого народу та дати йому нові напрями, нові форми».
	Сьогодні ж маємо лише часткову зміну «декорацій» та регулярну зміну «масок» при абсолютному збереженні змісту і персонажів «вистави», в якій народу відведена в кращому випадку роль «статиста», замість докорінної і рішучої зміни ситуації шляхом боротьби і, як результат, заміна прогнилого старого перспективним і життєстверджуючим новим. Здобути тривалу і омріяну перемогу можна лише внаслідок безкомпромісової боротьби, а не хитрувань, інтриг, крутійств, політичних спекуляцій, поступок, невизначеності, ідеологічного пристосуванства та партійної мімікрії.
	Бандера знав, що «Ні на що не здадуться навіть найкращі нагоди й готовність допомогти, якщо сама нація не виборює й не кує своєї долі власною боротьбою». В боротьбі за свободу слід розраховувати лише на власні сили, мобілізовуючи і організовуючи їх.
	Наша біда полягає в тому, що ми не вчимося на уроках минулого, трагедія українців, що в середині століття ми мали Бандеру, але не мали держави, а в кінці століття маємо державу, але не маємо Бандери.
	Вивчаймо його заповіт, довершімо його боротьбу.
	
	
	
		ВІРНИЙ СИН УКРАЇНИ
	
		Все, що мав у житті,
		Він віддав для одної ідеї.
		І горів, і яснів, і страждав,
		І трудився для неї.
		Іван Франко
	
	Так уже сталося, що всі роки незалежного життя від 1991 р. Україна «шукає свій шлях». Про це щодня чуємо з вуст найвищих можновладців, читаємо в найтиражніших газетах. Ця теза переслідує пересічного громадянина всюди. За таких умов ми повсякчас змушені аналізувати прорахунки держави на цьому шляху та прогнозувати її подальші кроки. І лише деякі наважуються поставити хоча б собі питання: шлях куди ми шукаємо, і навіщо? Адже насправді шлях державного буття українській нації вже вказано, вказано тими ідеологами і практиками національного руху, для яких саме поняття «українська нація» стало святим. Тож чи не кращим було б спрямовувати свої сили й енергію на подальше розпрацювання їхніх ідей, втілення їх в життя, а не беззмістовні пошуки чергового шляху в нікуди, яких так багато знала українська історія?
	У вислідах існуючого стану речей як ніколи актуальними сприймаються думки провідних подвижників національної справи, тих, чий авторитет залишається для нас і сьогодні дороговказом на шляху до державного відродження та утвердження. Однією з таких знакових постатей в нашій історії був і залишається провідник Організації Українських Націоналістів Ярослав Стецько, який присвятив своє життя боротьбі за побудову справді суверенної та соборної України та її ствердженню на світовій арені. 
	Ярослав Стецько народився 19 січня 1912 р. в Тернополі в сім'ї отця Семена і Теодозії з Чубатих. Обдарований непересічними здібностями, він з відзнакою закінчив гімназію в Тернополі й студіював у 1929-34 рр. право й філософію у Краківському та Львівському університетах.
	Ще юнаком Ярослав включився в національно-визвольну боротьбу, ставши членом нелегальної організації «Українська націоналістична молодь» і відтак підпільних Української Військової Організації та Організації Українських Націоналістів. З 1932 р. Ярослав Стецько вже був членом Крайової Eкзекутиви ОУН, ідеологічним референтом і редактором підпільних націоналістичних видань.
	За революційну діяльність зазнав репресій з боку польських окупантів, які в 1934 р. засудили його до 5 років ув'язнення. Звільнений у 1937 р. за загальною амністією. У січні 1938 р. засновник УВО та ОУН полковник Євген Коновалець доручив Я. Стецькові підготувати черговий Збір ОУН і у 1939 р. він бере участь у Римському конгресі ОУН.
	У лютому 1940 р. Ярослав Стецько був співініціатором створення Революційного Проводу ОУН, а на II Великому зборі ОУН у квітні того ж року в Кракові його обрано заступником Провідника ОУН Степана Бандери.
	З вибухом німецько-російської війни Ярослав Стецько, пробившись із групою однодумців одразу за фронтовою лінією до Львова, скликає Національні збори, які 30 червня 1941 р. проголосили Акт відновлення Української Держави й обрали Ярослава Стецька прем'єром Українського Державного Правління. За відмову на ультимативну вимогу Гітлера відкликати Акт відновлення Української Держави Стецька заарештували і запроторили до концтабору Заксенхаузен, де він до вересня 1944 р. перебував у бункері смерті. Після звільнення, утікши з-під нагляду гестапо, Ярослав Стецько в дорозі до американської окупаційної зони був тяжко поранений.
	У 1945 р. крайова конференція ОУН обирає Я. Стецька членом бюра Проводу ОУН, до якого належали ще Степан Бандера й генерал Роман Шухевич. У 1946 р. Ярослав Стецько очолив Антибільшовицький Блок Народів (АБН), Президентом якого був до кінця свого життя. Після війни він розгорнув широку діяльність на всесвітній антикомуністичній арені. Найпомітнішими успіхами у міжнародній службі Ярослава Стецька справі визволення України є, між іншим, підписання домовлення з Китайською антикомуністичною лігою на Формозі про співпрацю і створення в Тайпеї місії АБН (1957-60 рр.) і згодом — до 1971 р. — представництва АБН, активна участь у підготовці й заснуванні в 1970 р. в Токіо «Світової антикомуністичної ліги», в якій Я. Стецько був постійним членом екзекутиви; з ініціативи Ярослава Стецька постала також Європейська рада свободи, яка обрала його довічним членом почесної президії ЄРС. У 1968 році Ярослава Стецька обрано головою Проводу революційної ОУН, яку очолював до кінця свого життя. 
	Ярослав Стецько залишив нам велику ідейно-теоретичну спадщину, котра і сьогодні залишається актуальною. Основні його твори опубліковані в двотомнику «Українська визвольна концепція», також є надзвичайно цінна його праця «30 червня 1941 року».
	Не можна не погодитися з думкою відомого письменника і громадського діяча Сергія Плачинди, котрий писав: «Не може не вражати глибина аналізу явищ, подій та історичної долі українства, синтетичність думок, я б сказав — узагальнюючий геній Ярослава Стецька, а головне — підпорядкованість усіх своїх діянь і суджень, роздумів і теоретичних осягнень одній ідеї — ідеї побудови Української Соборної Самостійної Незалежної Держави. Цій ідеї Ярослав Стецько віддав усе своє подвижницьке життя непохитного борця-націоналіста, мужньої людини, великого українця. А однією з найбільших заслуг Ярослава Стецька перед українським народом, українською історією є його проект націоналістичної, державницької і політичної доктрини побудови Української Держави. Це те вчення — суто Стецькове вчення! — яке годилося б узяти як дороговказ чи керівництво до дії Президентові України і урядові з перших днів незалежності. І якщо цього не зроблено, то це лише на шкоду Україні».
	Серед основних постулатів націоналістичного вчення Ярослава Стецька варто відзначити:
	1. Найвищою цінністю для українського націоналіста є ідея нації, інтерес нації. Безкомпромісна боротьба та жертовна праця задля добра і величі рідного народу є обов'язком кожного українця.
	2. Передумовою збереження і розвитку всіх духовних і фізичних сил української нації, запорукою миру та стабільності в регіоні є Українська Самостійна Соборна Держава, а принципом міжнародного співжиття — принцип національних держав на своїх етнічних теренах.
	3. Пробудити націю, консолідувати і мобілізувати її мусить національна еліта, тобто найкращі з усіх соціальних прошарків народу.
	4. Без національного визволення немає визволення соціального і особистої свободи. Національна революція має бути водночас і соціальною революцією.
	5. В боротьбі за свободу опертя можливе лише на власні сили.
	6. Україна має стати в авангарді боротьби за свободу народів і людини.
	Помер Ярослав Стецько після тяжкої хвороби 5 липня 1986 р. в Мюнхені, де його й поховано.
	Життєвий шлях Ярослава Стецька є яскравим прикладом служіння народові, а його багатогранна творча спадщина залишається на диво актуальною в сьогоднішніх умовах.
	
	
	
		ШЛЯХ ГЕРОЯ
	
		«Членами ОУН можуть бути лише люди сильної волі, стійкого характеру, люди дисципліновані, відважні. Для людей слабого характеру, людей нестійких, крутіїв, спекулянтів, людей заячої вдачі, — в ОУН місця немає!»
		Петро Полтава
	
	Осип Дяків — «Горновий» народився 21 червня 1921 року в селі Олесин, що на Тернопільщині. Будучи тринадцятилітнім учнем середньої школи в Бережанах, стає членом підпільного Юнацтва ОУН і бере активну участь у всіх ділянках революційної праці з молоддю. Влітку 1940 року, як відмінник, поступає на філологічний факультет Львівського університету. 20 вересня цього ж року в студентському гуртожитку його несподівано заарештовують більшовики. Майже рік допитів і тортур не приневолив його зрадити організаційних таємниць. На початку війни осип здійснює втечу з тюрми в місті Бердичеві. У 1941-1943 роках він працює в осередку пропаганди Бережанської округи Організації Українських Націоналістів, а в 1943-44 роках — вже є членом Крайового Проводу Юнацтва ОУН, членом редколегії підпільного журналу «Юнак». Від 1944 року — член Крайового Проводу ОУН.
	Батько Осипа Горнового згадує як після успішного переведення одного з повстанських відділів через німецько-совєтський фронт він запитав сина: «Мені багато розумних людей хвалило тебе і твої здібності. То чи не можеш ти іти разом з іншими на еміграцію, щоб там використати свої здібності для праці для народу?»
	Відповідь була такою: «Над цим питанням я, тату, думав, бо Провід ОУН пропонував мені виїзд за кордон. Але я тої пропозиції не прийняв. Я рішився остаточно залишитися тут, в Україні. В німецьких концлагерах перебуває велика кількість провідних членів Організації. Я вірю, що більшість із них залишаться живими. Вони й будуть вести за кордоном ту працю, яку нам треба вести, бо їм повертатися в Україну і включатися в підпільну боротьбу тут, в умовах, яких вони не знають, просто неможливо. Тут мають залишатися ті, що стояли тут весь час у боротьбі. Зокрема мушу залишитися я. Вважаю, що коли б я інших посилав у підпілля для революційної боротьби, як ось тих, що саме пішли, а сам тікав за кордон, то це було б дуже нечесно. Я мушу бути з ними. Коли я казав, що для добра України треба виректись батьків, сім'ї, жертвувати своє особисте щастя й безпеку, то як чесна людина я сам мушу бути прикладом у тому. Моя і їхня доля в Божих руках...»
	У 1944-1948 роках Осип Дяків — «Горновий» — член Головного осередку пропаганди при Проводі ОУН, редактор підпільних революційних журналів, видань листівок і звернень. Теоретик і організатор боротьби УПА, автор багатьох теоретичних та публіцистичних праць, зокрема «Яка філософія зобов'язує членів ОУН?», «На большевицькому ідеологічному фронті», «СССР — країна найжорстокішого гноблення народів і визиску», «Наше становище до російського народу», «Про свободу преси в СССР», «Шовіністичне запаморочення та русифікаційна гарячка большевицьких імперіалістів» та ін. (ці праці, як і спогади про О.Горнового, вміщені в збірнику «Ідея і Чин», що був виданий Товариством колишніх вояків УПА в 1968 р. за кордоном, доцільно перевидати сьогодні в Україні, адже вони мають не лише історико-документальну, але й неабияку виховну та політичну вартість).
	У 1948 році Осипа Дяківа покликають на посаду Крайового Провідника ОУН Львівського краю. З 1949 року він — член Проводу ОУН в Україні. В другій половині 1950 року стає членом Української Головної Визвольної Ради і заступником Голови Генерального секретаріату УГВР. Постановою УГВР нагороджений Золотим Хрестом Заслуги і Срібним Хрестом Заслуги.
	28 листопада 1950р. у лісі біля села велике Поле Яворівського району на Львівщині Осип Дяків — «Горновий» та кілька його побратимів героїчно загинули в нерівному бою із загоном НКВД.
	Схилімо голови перед їхньою світлою пам'яттю.
	Слава Героям!
	
	
	
		ДОРОГОЮ У БЕЗСМЕРТЯ
		
		На заохабленій пусткою ниві 
		Обвітрені кості вросли у траву,
		Мрякою сірою душі червиві
		Вкрили дідівську славу живу.
		Зеновій Красівський «Думи»
	
	«Ми не лукавили з тобою. Ми просто йшли, у нас нема зерна неправди за собою», — ці сакральні слова Кобзаря з повним правом можна присвятити Зеновію Красівському, одному з небагатьох Аристократів Духу, котрі здолали чесно і прямо свій тернистий шлях через десятиліття тюрем, концтаборів окупаційного совєцького режиму та осяяли дорогу іншим. Постать Зеновія Красівського асоціюється у мене з образом Данко, котрий вирвав полум'яне серце для людей, спалив себе задля майбутнього свого народу.
	Народився Зеновій Красівський 12 листопада 1929 року в селі Витвиця, що на Івано-Франківщині, в незаможній, багатодітній селянській сім'ї. З юних літ включився в національно-визвольну боротьбу в лавах революційної ОУН, зі зброєю в руках боровся з поневолювачами рідного народу. «І ходили ми таємними стежками, губилися під покровом секретности від села до села, від кичери до кичери, і годував нас голод, і хоронила нас земля». Але не схоронила...
	Понад 26 років неволі не зламали, а лише загартували його. «Половина людського віку. А в мене — чи не весь вік, бо й на волі я не виходив з трибу.
	Так, я зазнав багато втрат. Але що це все значить проти того диявольського почуття людської гордости, яке я маю від пережитого!»
	«Зеновій Красівський був ясною людиною, обдарованою творчими силами життя. До нього тяглися люди, як до джерела, яке вічно роздає себе, і само багатіє з того. В житті він не мав нічого в посілості і навіть не міг мати. Він був створений для того, щоб пройти по сиротливій землі з усмішкою надії, з рукою, простягнутою для підтримки і допомоги іншим.
	Зустрічався він з тисячами людей, бо судив йому Бог бути в найгостріших осередках українського болю і замовляти той біль. Бути собою і залишитися собою на етапах двадцятого століття — що може бути кращою ознакою людської справжности?» — згадує про пана Зеника Євген Сверстюк.
	Поетичні збірки Красівського «На сполох», «Литаври», «Месник», «Невольницькі плачі» вражають своєю цілісністю, глибоким символізмом. Його Слово — «твердая криця», «безжалісний меч», «караючий бич»:
	«Затямте!
	Ідея живе лиш тоді, 
	Як прагне людина
	За неї померти!»
	І Зеновій Красівський не боявся смерті, він ніколи не припиняв боротьби, розпочатої ним в дитячому віці, ставши одним з засновників Українського Національного Фронту (УНФ), очоливши підпільну революційну боротьбу на посту Крайового Провідника Організації Українських Націоналістів. 
	«Красівський вірив в сенс боротьби. Тому й «перину проміняв на піт, на кров, на хліб пісний та воду». Коли інші зневірилися, змирилися, здалися, Красівський продовжував боротьбу — часто один-на-один з ворожим світом. Він вірив, він знав, що його приклад запалить наступні одиниці героїв, обов'язком яких було запалити серця інших, а значить іскра боротьби не згасне». (Роман Коваль «Він належав до касти героїв»).
	«Хай наша кров, страждання наші, жертви
	Нащадкам нашим стануть заповітом!
	Візьми мене! Дозволь за Тебе вмерти!
	Вплести моє життя в вінок Твого безсмертя!
	Моя Ти доле, Україно, мій Ти світе!»
	20 вересня 1991 року раптово обірвалося життя Зеника Красівського. Обірвалося на високій ноті, як і жадав Поет, вплівшись у вінок безсмертя Нації. Його похорон переріс у багатотисячну всенародну демонстрацію. З цілого світу зібралися українці провести в останню путь того, хто все своє життя присвятив рідній Україні.
	Друзі згадують, що Красівський реалістично дивився в майбутнє і не поділяв «демократичної» ейфорії від проголошення державної незалежності.  «Я хочу підкреслити ще раз і ще раз, що ми голодному в зубах, і він нас з тих зубів не випустить... Україна для Росії — це не рука чи нога — це серце». Він виразно усвідомлював, що між проголошенням волі і її виборенням — велика різниця. Знав, що боротьба за справжню, а не декларативну незалежність ще буде тривати. І вона справді триває, але, на превеликий жаль, уже без нього.
	 ...Велика трагедія нашої нації полягає в тому, що вона не карає зрадників, толерує ворогів, не шанує своїх Героїв, не прислухається до своїх Пророків.
	Зеновій Красівський не був подібним до багатьох сучасних політиків «національного табору». Напевне, романтик-ідеаліст Красівський був «поганим політиком». Він не вмів «грати», «комбінувати», не намагався «сподобатися електорату». Не терпів біля себе сірості, ницості, холуйства, підлості та інтриганства. Не прощав зради. Не сипав порожніми словами, гаслами чи фразами. Говорив, як думав. І жив так, як учив жити інших. Ідея та Чин, слово і діло у нього були єдиними, цілісними. Коли його слухаєш чи читаєш — не треба «відділяти зерно від полови» — «полови» немає.
	Правда, яку говорив і якою жив Красівський, часто була важкою, гіркою, гострою, колючою. Власне тому багатьом не подобалася, адже коли дисиденти захопилися виборами до «совєтів», він твердив, що свободу не можна «вишахрувати» чи «вимолити», «видурити» чи «вижебрати», але лише вибороти. «Не буде ефективною ні боротьба партій, ні боротьба депутатів у Верховній Раді, — не будемо мати нічого, якщо не усвідомимо, що ми повинні бути силою, що ворог з тою силою повинен рахуватися.» Коли «демократи», йдучи «в ногу з часом», говорили, що ворог — «комуністична номенклатура та імперський центр», Красівський заявляв прямо: «Наш ворог — то є ворог історичний —  Росія! Червона, біла, зелена, — яка хочете...». Коли «демократи» змагалися за «оновлений Союз», Красівський відверто і конкретно стверджував: «Наша мета — Українська Самостійна Соборна Держава!» Коли «демократи» публічно відмежовувалися від націоналізму, від боротьби ОУН-УПА, Красівський писав: «Я завжди і по сьогодні був гордий з того, що я український націоналіст!». Певно тому офіційних «шанувальників» за життя у нього було набагато менше, ніж після смерті.
	Один із учнів Зеновія Красівського якось сказав мені: «Якби Він сьогодні жив, все було б інакше, все було б не так». Справді, мабуть, не було б такої тотальної спекуляції на крові і славі полеглих героїв, не було б стільки псевдонаціоналістичної демагогії і фразерства, не було б огульної профанації і дискредитації Великої Ідеї.
	«...сувора логіка нонконформізму і неприйняття напівправди — це урок Красівського, і цей урок варто частіше повторювати» (Євген Сверстюк).
	З відстані часу багато хто зрозумів, кого не стало серед нас. А багато хто так і не зрозумів.
	Нехай же ніколи не дає нашому сумлінню заснути пам'ять про Зеновія Красівського, Лицаря Ідеї, який є символом чесності перед собою і своїм народом.
	
	
	
		ЗАМІСТЬ ПІСЛЯМОВИ
	
	
	«І хтось знову вийде на обрій — і цього разу справжній!»
	Зеновій Красівський
 
