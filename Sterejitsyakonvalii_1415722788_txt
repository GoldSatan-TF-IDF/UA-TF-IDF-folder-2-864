Стережіться конвалій!
Наталя Гайдамака



Вона влетіла до кабінету головного лікаря, обминувши розгублену секретарку, яка не чекала такої атаки й тому навіть не встигла належним чином зреагувати. Ця жінка принесла тонкий аромат конвалій. Однак, створюючи різкий дисонанс із цими ніжними, заспокійливими пахощами, щоки несподіваної відвідувачки пашіли, очі палали гнівом, темне скуйовджене волосся розсипалося по плечах.
– Та ви хоч знаєте, що у вашій поліклініці діється? – з порога вигукнула вона. – Ліфт зупинився між п’ятим і шостим поверхами! Він там висить уже годину. А в ньому ж люди! І ніхто нічого не робить!
Володимир Денисович холодно позирнув на непрохану гостю. Він умів, коли треба, бути незворушним, і голос його пролунав підкреслено спокійно:
– У таких питаннях – до Валентини Михайлівни. Кабінет двісті шістнадцятий, другий поверх.
– Я там побувала, й мені порадили не пхати свого носа до чужого проса!
– Певен, Валентина Михайлівна вже викликала майстрів, і цей прикрий інцидент невдовзі буде вичерпано. Не варто панікувати, – відказав із притиском головний і подумав: "Атож, це цілком схоже на Валентину, вона ніколи не була вельми чемною. А мені ще тільки ліфтами клопотатися… і так постійно часу бракує".
– Вона теревенить по телефону з подругою й нікого викликати не квапиться! А люди сидять у тому ліфті, – обурена відвідувачка позирнула на настінного годинника, – уже п’ятдесят вісім хвилин! Там жінка з малою дитиною, стареньке подружжя та дівчина, яка боїться запізнитися на побачення й через те аж надто нервується…
– І звідки ж вам це все так точно відомо? – Володимир Денисович не приховував іронії.
– Відомо та й годі! Ви ліпше подумали б про те, як почуваються оті небораки, які висять на висоті шести поверхів. А в кабіні світло згасло, дитя скиглить, дівчина ридає, літнім людям важко стояти… Аби ж знаття куди, то я й сама б уже зателефонувала! Може, врешті, дасте потрібний номер? Бо ж ваша Валентина ще, мабуть, нескоро знайде для цього час, надто заклопотана!
– Я сам розберуся. Це наша внутрішня справа. Прошу не галасувати, ви в медичному закладі, – головний і далі не підвищував голосу, хоч подумки лайнувся: Валентина Михайлівна таки геть розледащилася. Справжнісіньке неподобство – невже й справді так складно викликати ремонтників? Але ж не при цій несамовитій розбиратися… Он як її калатає. Може, запропонувати валер’янки або чогось заспокійливого?
– Внутрішня справа?! Медичний заклад, кажете? – не вгавала жінка. – Ми тут із вами гаємо час на пусті балачки, а люди мордуються. То чому ж вам, лікареві, те все байдуже? Варто лишень скористатися телефоном – він-бо під рукою. Адже поки прийдуть ремонтники, певно, мине ще принаймні півгодини. Скільки ж ті п’ятеро мусять чекати?
Либонь, валер’янка тут не допоможе. Хоч би швидше спекатися цієї настирливої особи…
– Я дію в межах своїх службових обов’язків. Та й хто ви, власне кажучи, аби диктувати головному лікареві, що йому чинити?
– Мене звати Марина. Марина Немиря, якщо вас це так цікавить. Прийшла сьогодні на прийом і от побачила…
– Найліпше буде, шановна Марино, якщо ви залишите мій кабінет і дасте нам змогу самим усе залагодити. Ви й так відібрали в мене чимало часу, – треба будь-що-будь примусити цю жінку піти звідси, аби ніхто не подумав, буцімто головний поступився її натискові.
– Але ж ви можете зателефонувати просто зараз! Ну гаразд, якщо це допоможе вас переконати… Ви питали, звідки мені все так добре відомо. То я спробую пояснити… Розумієте, їх там п’ятеро, і я відчуваю водночас усіх п’ятьох. Тим людям тяжко й лячно. І я кожному намагаюся допомогти… Мені вдалося приспати дитину, щоб та не плакала й матері стало хоч трошки легше. Спробувала вгамувати й оту юнку, аби вона так не лементувала. Я це можу… змалечку можу. Певно, від бабусі передалося, вона на таких речах зналася.
Лишень доморослих екстрасенсів йому ще бракувало для цілковитого щастя!
– То вам варто було б навчитися ще й механізми ремонтувати, – ущипливо кинув Володимир Денисович, який урешті підвівся з-за столу й помалу відтручував Марину до дверей. – Згодилось би в житті. На все добре!
– Можливо, й справді згодиться, – вона пильно поглянула йому в вічі. – Це слушна думка. А я швидко вчуся.
І вийшла нарешті з кабінету, залишивши аромат конвалій, який наразі видавався вже не заспокійливим, а тривожним. Тоді головний зателефонував по внутрішньому до Валентини Михайлівни й, не приховуючи невдоволення, запитав, коли ж нарешті прийдуть майстри, щоб відремонтувати ліфт. Через двадцять хвилин вони з’явилися. Іще хвилин через десять змогли відчинити в несправному ліфті двері та допомогли "ув’язненим" вибратися з нього на шостий поверх. До кінця робочого дня все було полагоджено.

Минуло три місяці. Головний лікар повертався додому досить пізно. Він їхав у ліфті сам, аж раптом той зупинився. Аварійна служба прийняла виклик, і Володимир Денисович терпляче чекав, коли ж його нарешті визволять. Однак минав час, а ніхто не поспішав йому на допомогу. Він поцікавився ще раз, коли ж прийдуть майстри, але йому не відповіли нічого певного, лишень попросили не хвилюватися зайве. І тут він відчув, що тісну кабіну сповнюють пахощі конвалій. Це його збентежило до краю. Запаморочилася голова, важко стало дихати, й сорокасемирічного Володимира Денисовича, завжди такого врівноваженого й витриманого, вперше в житті пойняв невимовний жах. Під ногами була прірва, темрява в кабіні гнітила дедалі дужче, а стіни немов почали стискатися. Він мало не заволав щодуху, так йому було страшно.
Володимир Денисович насилу дочекався ремонтників. Головний лікар нікому не розповів про те, що відчув тоді в кабіні завислого ліфта, бо було ніяково: невже він такий боягуз? Ну, просидів у завислому ліфті понад годину, але ж увечері, певно, не так просто було організувати терміновий ремонт…
Та коли десь за тиждень усе повторилося – й так само почалося з аромату конвалій, – Володимир Денисович засік час, який пробув у ліфті. Година й сорок дві хвилини… Йому здалося, що приблизно стільки ж це тривало й минулого разу. І головному лікареві чомусь прийшов на пам’ять отой день, коли до його кабінету влетіла Марина. Як же її прізвище?.. Прізвища він так і не пригадав. А згодом те ж саме сталося втретє. І знову Володимир Денисович відчував невимовний жах. І знову від пахощів конвалій паморочилася голова й забивало подих. І знову все тривало годину й сорок дві хвилини.
Через певний час головний лікар випадково довідався, що й Валентина Михайлівна вже тричі мала таку саму халепу. Деталі – аж до запаху конвалій – були йому знайомі ну просто до болю!.. Навіть час перебування в ліфті, що зупинився, в них цілковито збігався.
І тоді Володимир Денисович згадав, як Марина сказала на прощання: "А я швидко вчуся…" Відтоді він намагався не користуватися ліфтом. Наважувався на це, тільки якщо їхав не сам, бо в такому разі ліфт не зависав між поверхами. Головний лікар збагнув, що боїться ліфтів. І конвалій – теж…
Та хоч як обминав тепер Володимир Денисович ліфти, однак іще двічі довелося йому сидіти в кабіні рівнісінько годину й сорок дві хвилини. Коли цей час спливав, ліфт, навіть якщо не приходили ремонтники, рушав сам. П’ятого разу головний їхав у кабіні разом із Валентиною Михайлівною… Це було в поліклініці. Отой п’ятий раз виявився останнім. І хоча Володимир Денисович згадав, що того нещасливого дня в ліфті було п’ятеро ("жінка з малою дитиною, стареньке подружжя та дівчина" – він ніби знову почув ці слова), головний лікар і досі боїться ліфтів. Хтозна, чого ще за цей час навчилася Марина…