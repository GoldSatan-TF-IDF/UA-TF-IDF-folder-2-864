Із-за  повороту  каламутної  колхідської річки  вилетів  сіросвинцевого  кольору
баркас. Він перемахнув  через піняву смугу затоки,  де бурхливо зливалася прісна
вода з солоною, і, вистукуючи мотором, помчав широким простором моря.

Це був  звичайнісінький  широкобокий  і  міцно  збитий мотобаркас  Чорноморської
ескадри.  Троє  матросів, що сиділи  в ньому, були одягнені  в  роби — полотняні
штани і такі самі сорочки з чотиризначними номерами на нагрудних кишенях, і лише
командир  —  п'ятдесятирічний мічман  Савелій  Кльоцко  —  сидів  у темносиньому
кітелі, з начищеними-до блиску ґудзиками.

Вечоріло.  Мічман хмурив рудуваті, настовбурчені брови і заклопотано поглядав на
годинник.  До бази  треба було потрапити завидна, бо, як  сонце сяде, прохід між
бонами закривався і  пост  охорони  рейду вже  нікого  не  пропускав у  бухту. А
баркасові ще треба було пройти миль з двадцять. Куди подінешся, як  не встигнеш?
У морі тинятися до  ранку чи  на пляжі висідати з оцими колодами свіжообтесаного
дуба та ясена?

— І надало ж  мені так далеко піднятися по капосній річці! — картав себе мічман.
— Міг же й ближче знайти ясена, та й дубки добрячі за Козиним болотом росли.

Савелій Кльоцко любив сам вибирати, морити й підсушувати  дерево для такелажного
інструмента[Такелажний інструмент — інструмент для ремонту тросів, плетення мат,
виготовлення швабр, кранців тощо.] й  інших корабельних  потреб. Столярна справа
була таємною пристрастю головного боцмана крейсера «Н».

Щоб вигадати час, мічман скерував баркас мористіше[Мористіше — далі від берега.]
. Він хотів зрізати кут і вийти  до скелястого миска, від  якого до бази ходу не
більше години.

— Збільшити оберти! — наказав мічман смуглолицьому кремезному мотористові Семену
Чижеєву.

— Єсть іти парадним ходом! — відповів той, кумедно кривлячи рот посмішкою.

Верхня губа у Чижеєва була розбита, і  ліве око майже закрите синястою пухлиною.
Здавалося, що з такими «прикрасами» важко бути  веселим,  а моторист  всю дорогу
намагався жартувати  та ще й підморгувати своєму широкоплечому рослому другові —
гаковому[Гаковий  —  матрос, який відпихає  або підтягає гаком шлюпку на підході
або відході.] Степану Восьмьоркіну. У гакового  на вилиці теж красувався синець,
а на носі було підозріле потовщення.

Ось  за ці не передбачені статутом «ліхтарі», які майже  не сходили з фізіономій
Чижеєва і Восьмьоркіна, а  тільки міняли місця і  відтінки, мічман  не  полюбляв
кмітливих і на диво моторних приятелів. Він  посилав їх на  найгірші роботи і на
верхній палубі завжди тримав біля вантажопідйомників та промаслених тросів. Бо ж
не  поставиш  забіяк  біля  парадного трапа. Що  подумають гості  про  корабель?
Скажуть: «Не гвардійці, а жителі гауптвахти — бешкетники якісь».

— І на якого біса вам оцей клятий  бокс? — запитав одного разу головний боцман у
друзів. —  Всю  красу чоловічу  псуєте. Вас же і в  строй ставити незручно: один
сигналить «ліхтарями» на правому фланзі, другий — на лівому.

Приятелі по цій мові лиш весело перезирнулися, і гостроязикий Чижеєв  з невинним
виглядом відказав:

— Синець для боксера не  ганьба, а почесна  прикраса, так як ваші вуса, товаришу
мічман. І статут не забороняє.

Вуса в мічмана були схожі на  рудувату, наче вискубану щітку і не додавали краси
його мідночервоному обличчю. Мічман  образився  за свої вуса і перестав  картати
непоправних забіяк. Зате ж тепер віи намагався тримати їх у «чорному тілі».

Четвертою  і найскромнішою людиною на баркасі було біляве, з пухкеньким обличчям
салаженя[Салаженям, салагою на флоті зневажливо називають молодих, недосвідчених
матросів.] Кость  Чупчуренко.  На флот  він  потрапив недавно,  під  час  війни.
Матроська роба  на ньому ще стовбурчилася, а  безкозирка стриміла на голові,  як
той кухарський ковпак.  Чупчуренко, очевидно,  звик під матусиним крильцем довго
ніжитися в ліжку і тому не висипався  на кораблі, де замалим не цілу добу лунали
дзвінки тривоги,  скрізь  чутно було з  рупорів  уривчасті команди й  пронизливо
свистіли боцманські дудки. Він і зараз сидів з посоловілими очима і час від часу
клював носом.

Величезне  сонце,  схоже  на  переспілий  плід  кавказької  хурми,  котилося  до
горизонту,  підфарбовуючи  морську далечінь  в жовтогарячий  колір. Гори  вкутав
фіолетовий вечірній серпанок.

На  кораблі,   звичайно,  давно  відзвучала  команда:  «Руки  мити,   вечеряти!»
Розхід[Розхід — залишена на камбузі їжа для тих, хто в цей час зайнятий службою.
  перекипів у  кока і, холонучи, затягся масною плівкою. Кльоцко ковтнув голодну
слину і сердито примружився на призахідне сонце,

«Сяде  раніш,  ніж ми доберемося.  І  червонява  оця не к добру. Наче суриком по
хвилі маже», з досадою думав боцман.  І  раптом він  стрепенувся,  сірі очі його
округлилися.

— Ге! А що це там за чортовиння?

На відстані не  більше кабельтова[Кабельтов — одна десята частина морської милі,
дорівнює 185 метрам.] в морі  бовванів чорний  предмет, схожий на гадючу голову,
що обережно виткнулася з глибини.

Мічман, думаючи, що йому привиділося, протер очі, але гадюча голівка  не зникла.
Вона поверталася на  всібоки  і  зловісно  поблискувала  на  сонці  своїм єдиним
червонястим оком.

— Справа по носу  перископ підводного човна! — тримаючи  руку дашком  над очима,
доповів Восьмьоркін.

Сумніву не могло бути. За перископом тягнувся пінявий  слід. Невідомий підводний
човен, виткнувши з води своє жердковидне око, йшов напереріз курсу баркаса.

«Свій чи чужий? —  витягтись  на весь зріст, міркував Кльоцко. —  Якщо  свій, то
чого б це йому раптом відрізувати нам ніс? Німці…  Звичайно, вони! Живцем хочуть
нас згребти».

На  баркасі, крім  двох сокир, лома  й пилки, ніякої зброї не було. Повернути  й
тікати не було  рації:  підводний човен легко міг наздогнати  тихохідне суденце.
Лишалося тільки йти на зближення і готуватися до нерівного бою.

Підводний човен помітно уповільнював хід. На поверхні моря завирували  бульки, і
перископ поліз вгору.

«Як  тільки  спливе  —  піду  на  таран, —  вирішив   Кльоцко,  міцно  стискаючи
румпель[Румпель — ручка для  повертання стерна вправо чи вліво.] , але одразу  й
передумав — Нерозумно, Савелію Тихоновичу! Баркас в цурки розіб'єш, а підводному
човну  твій таран — ніби  комар брикнув. Усіх, як мокрих цуценят,  повитягають з
води і в трюм запхнуть. Ласо їм на морі язика прихопити».

Мічман крикнув:

— Слухати  команду:  Восьмьоркіну  з  Чупчуренком  вискочити  на  човен першими!
Знешкодити гармату і нікого не випускати з  люка  бойової рубки! Чижеєву стежити
навколо! Швартуватися буду я!

Метрів  за  п'ятнадцять  від баркаса  з пінистого  шумовиння почала  виростати і
ширшати блискуча  від води, наче  та дельфіняча спина, рубка невідомих мічманові
обрисів. Показався чорний з білими обводами хрест.

«Гітлерівці!» розгледів Кльоцко і спрямував баркас прямо на рубку.

— Брати на абордаж!

Восьмьоркін,  вдало зачепившись  гаком  за  поручні  рубки,  підтягнув  баркас і
вискочив на пологу  залізну палубу.  Опинившись  на  барбеті[Барбет —  виступ на
борту  корабля  для  встановлення гармати.]  , одним ударом  сокири  він  зім'яв
гарматний  приціл. Чупчуренко не розрахував своїх рухів. Він стрибнув і трохи не
скотився з палуби у воду, але вчасно встиг схопитися за леєрний стовпець[Леєрний
стовпець — металевий стовпець для підтримування  туго натягнутого  стального  чи
конопляного троса, який оберігає від випадання за борт.] і повиснути.

Мічман з важким залізним румпелем у руці  кинувся  до  рубки.  Але  момент  було
пропущено.  Кришка люка з  металічним стуком відчинилась,  із  рубки  виткнулася
бліда фізіономія командира підводного  човна. Офіцер звів пістолет і націлився в
Чупчуренка, який у цей час видирався на місток.

Чупчуренко  скам'янів. Дуло  пістолета, націлене  на нього  темною  і  порожньою
зіницею, гіпнотизувало його. І  лише  коли  пролунав  несамовитий крик  Чижеєва:
«Глуши офіцера!» — він кинувся вперед.

Він  не  чув пострілу і не помітив пекучого удару  в плече, йому здалося, що  на
обрії луснуло гаряче сонце  і збурене  море  облило його окропом. Непритомніючи,
вік плигнув на фашиста, конвульсійно вхопив його за  горло і  повалив на  спину…
Мічман кинувся йому  на підмогу, але  в цей час  із  люка показався  коричньовий
берет другого підводника. Кльоцко замахнувся румпелем і, крякнувши, з усієї сили
вдарив по берету.

Фашистський  матрос зірвався зі скоби і зник  у горловині.  З глибини підводного
човна  чутно  було крики і  лайку.  Матрос,  падаючи, мабуть,  вагою  тіла  збив
німецьких комендорів, які зібралися на трапі, і потяг їх униз за собою.

Мічман негайно зачинив люк і сів зверху на нього.

А  тим часом  кремезний і жилавий офіцер  встиг відірвати від себе  ослаблі руки
Чупчуренка  й ударом ноги скинути його в море.  Але в цю ж мить  він  дістав від
Восьмьоркіна добрячий удар по потилиці і сам упав слідом за Чупчуренком.

— Швартуйте баркас і рятуйте Костя! — крикнув мічман.

Восьмьоркін, не роздумуючи, кинувся в воду.

Отямившись у холодній воді, фашистський офіцер виплив і  зарепетував. Чижеєв так
огрів його веслом, що він каменем пішов на дно і більше вже не показувався,

Восьмьоркін уже під водою впіймав Чупчуренка за комір. Трьома сильними  гребками
він виплив разом з ним наверх.

Чупчуренко  дуже  обважнів.  Чижеєв насилу  втягнув  його  на  баркас  і допоміг
видряпатися Восьмьоркіну. Потім вони заходилися відходжувати салаженя.

Кость був блідий і не дихав. Восьмьоркін з Чижеєвим щосили труснули  його кілька
разів  і так  енергійно  взялися  відновлювати  дихання,  що,  мабуть, і мертвий
закричав би від болю і поспішив би воскреснути.

Гострий біль у плечі змусив молодого матроса розплющити очі і застогнати. Добре,
що боцман своєчасно догадався зупинити запопадливих рятівників, а то б гаковий з
мотористом закачали товариша до непритомності.

Поки Чижеєв вправно  перебинтовував пораненого, Восьмьоркін, за наказом мічмана,
обрубав антену на підводному човні і вивів з ладу гармату.

Поклавши  Чупчуренка на  кормі баркаса,  Чижеєв перебрався на площадку. Не можна
було гаятися. Підводний човен щохвилини міг зануритися і потягти їх на дно.

— Там  я примітив кранець  з боєприпасами  для гармати, —  сказав Восьмьоркін. —
Давайте кинемо хоч один снаряд в люк.

Мічман спробував відчинити люк, але кришка була задраєна зсередини.

— От тобі й кинув! А  вони зараз  зануряться, спливуть в іншому місці і  за вуха
нас із води повитягають.

— Виходить, що не ми їх, а вони нас перехитрили?

— Виходить, — похмуро підтвердив Кльоцко. —  А втім… Ось  що, Восьмьоркін, тягни
сюди   колоду,  та  поважну.  Припремо  нею  люк  і  спробуємо  тросом  антенним
принайтовити до чого-небудь. А ти, Чижеєв, на баркас і нарощуй буксирний кінець.
Коли  човен зануриться,  ми  на  буксирі,  ніби  поплавок,  підемо.  Може, якраз
«морського мисливця» зустрінемо.

Чижеєв з Восьмьоркіним кинулися викопувати наказ боцмана,  але нічого не встигли
зробити. Підводники,  очевидно  втративши  надію на  повернення свого командира,
почали  діяти  рішучіше. Кльоцко відчув, як під його  ногами задрижала палуба  і
поповзла вниз.

Підводний човен швидко поринав у воду.

— Звільнити кінець і потравлювати! — гукнув Кльоцко.

Хвилі вже зімкнулися на палубі. Мічман, занурившись до пояса в воду, ледве встиг
ухопитися за борт. Восьмьоркін ривком втягнув його в баркас.

Чижеєв звільняв буксирний кінець, який швидко уповзав за човном на глибину.

«Манільського троса може  невистачити, —  зметикував  Кльоцко  і, знайшовши  під
банкою запасну бухту, почав зв'язувати кінці. — Хоч би нас у воронку не затягло…


— Стоп! Не треба нарощувати! Вниз уже не тягне, — крикнув Чижеєв.

Кльоцко проте не розігнувся доти,  поки міцно  не зв'язав обидва троси. Тоді він
помінявся з Чижеєвим місцями.

— Запас, як  і мудрий розум, ніколи не завадить. Страхуватися та думати в нашому
становищі треба, товаришу Чижеєв.

— Єсть думати про життя на дні морському, — спокійно відповів Чижеєв і  перейшов
до мотора. Розпухла губа його кумедно віддувалася.

Підводний човен,  увійшовши в  глибину метрів  на п'ять,  дав хід  і потягнув за
собою баркас у відкрите море. За  ним, праворуч від баркаса, то перевертались на
хвилястій поверхні,  то пірнали під воду якісь чудернацькі буйки. Мічман зрадів:
«Підводники, мабуть, в рибальські сіті залізли і за собою потягли? Тепер повного
ходу човен не дасть. На гвинти намотає або рулі заклинить!»






Розділ другий




Підводний човен тягнув мотобаркас на захід, намагаючись відійти якомога далі від
небезпечних Кавказьких берегів.

Це була бойова осінь 1943 року.  Ще весною наші війська під Сталінградом оточили
і розгромили трьохсоттисячну армію фашистів.

Влітку вони  завдали гітлерівцям  нищівного удару під  Курськом, а восени почали
гнати  їх  з  Донбасу,  з Північної Таврії, викинули  з  Новоросійська  і всього
Таманського півострова.

Фашисти ще лишалися в Криму і на західному узбережжі Чорного моря. Боячись нових
десантів  з моря, вони посилали один за  одним  розвідувальні літаки та підводні
човни до берегів Кавказу.

Ось одна з таких субмарин і натрапила  на мотобаркас, якого  вів мічман Кльоцко.
Здобич була принадна:  живі російські матроси — «язики» з ескадри — зараз дорого
цінилися. Тому підводний човен і ризикнув спливти  при денному  світлі недалечко
від берегових постів.

Нікому з підводників, звичайно, й на  думку не спало, що  команда цього хисткого
суденця буде чинити такий опір. Безглуздо втративши командира і двох комендорів,
гітлерівці надумали швидким поринанням скинути росіян з палуби і втекти далі від
небезпечного  місця.  Але  незабаром,  по  невиразному  стукоту   мотора  та  по
незграбності при  маневруванні, вони зрозуміли, що мотобаркас не відстав од них,
що він тягнеться за  ними  на буксирі.  Але вони цього  не злякалися,  а навпаки
зраділи: надія росіян на зустріч з надводними кораблями їм була зрозуміла. Однак
човен уже звернув з фарватеру.

Щоб зустрічна  хвиля не  перекинула  баркас, фашисти  й далі йшли не кваплячись,
майже на перископній глибині. Вони задумали  якнайдалі затягти мотобаркас у морс
і там розправитися з російськими моряками.




* * *



Сонце вже зайшло. Небо пломеніло вогненними смугами, немов далеко за морем хтось
розкладав величезне багаття без диму.

На кораблях ескадри, мабуть, сповзли донизу прапори і розтанула в повітрі  мідна
пісня горністів. Вахтові, певно, давно змінилися. Матроси  зібралися на  півбаку
покурити  і «потравити».  В  кубриках  пишуть листи, читають газети, ріжуться  в
«козла».

«Чи   залишив  нам   черговий   по  камбузу  розхід?»  тоскно  подумав  вимоклий
Восьмьоркін.  Йому нестерпно  хотілося їсти  й пити,  і він  на  всі  лади  кляв
підводного човна, що відтягав баркас щоразу далі й далі на захід.

Ніс баркаса поскрипував  і, здригаючись, поринав  у піну. Бризки летіли  на  всі
боки і час від часу дощем обсипали мимовільних полонених.

— Він  же  нас до чорта  в зуби затягне, —  голосно сказав Восьмьоркін. —  Треба
відрубати кінець і спекатися його.

— Як же ти це зробиш? — буркнув Кльоцко. — Одрубаєш, а човен зараз  же  сплине і
близько  до  себе не  підпустить.  На дистанції розстріляє.  Наше діло  —  добре
пильнувати і чекати. Може, якраз десь зустрінемося із своїми.

Але  ніяких  надій  на  зустріч  з  бойовими кораблями  не  обіцяла  ніч, що вже
насувалася. Море  наче вимело вітром: ні димочка,  ні гулу літака в небі. Навіть
берегів не було видно. Кругом — водяна пустеля та зловісна імла.

— Отак ми замість своєї  бази  в  німецьку  влетимо. А  там  на  свинцеві  харчі
поставлять… — не переставав бурчати Восьмьоркін.

Він замовк тільки тоді, як боцман почав квапливо вибирати трос із води.

— Приготуватися, спливає!

Човен не сплив, він лише виткнув із води перископ.

— Ич, видивляється, чи  ми бува  не  відчепились. Та  й  сплохував же я,  бовдур
старий,  не  догадався   перископ  розбити.  Ану,  Восьмьоркін,  ми  з  Чижеєвим
підтягнемося, а ти лупони йому по оку. Це по твоїй спеціальності.

Кльоцко з Чижеєвим ривками взялися  вибирати  трос, а Восьмьоркін затис у правій
руці замашний лом. Але  підводники так  наче догадалися про його наміри, сховали
перископ  і  знову стрімко пішли на глибину. Буксирний кінець так шарпонуло,  що
боцман з мотористом не втрималися на ногах і трохи не вилетіли за борт.

На цей раз човен спустився на  велику  глибину. Якби Кльоцко вчасно  не подовжив
кінець, троса невистачило б.

Через деякий час  по  дрижанню  троса мічман  знову  відчув, що  підводний човен
спливає.

Раптом  Восьмьоркін побачив  біля  себе  перископ,  що  виткнувся  з  води.  Він
замахнувся і  щосили  вдарив  по ненависній  мідній  голівці.  В перископі  щось
дзвякнуло.  Восьмьоркін  ще  раз  замахнувся  і  бубухнув  по  звуженій  частині
перископа так, що той схилив свою однооку голівку набік,

— Молодчина, Степане! Хай гадюка сліпою…

Кльоцко  не встиг доказати. Від  сильного  поштовху  його  ноги  втратили опору.
Баркас кілька разів підскочив, загойдався, зарипів. Підводний човен, намагаючись
перекинути дерев'яне суденце, що причепилося до нього, сплив прямо під ним.

Коли  боцман  опам'ятався  після падіння, він почув гучний  і  недоречний  у  їх
становищі сміх Восьмьоркіна.

— От психонули! — весело заливався гаковий. — Не подобається їм без ока ходити.

Баркас опинився на палубі підводного човна, майже поряд з бойовою рубкою.

— Припинити  сміх!  Здурів, чи  що?.. —  занепокоївся  Кльоцко. —  Зараз  же  до
вихідного люка.

Голос  у  боцмана  був  такий,  що  моторист  з  гаковим  одразу  зрозуміли  всю
небезпечність  свого  становища   і  кількома  стрибками  опинилися  на   містку
підводного човна.

Мічман  прислухався.  Спочатку  до  його  слуху  долинув  шум  якогось  неясного
вовтузіння,  потім  удари,  короткий  зойк  і кілька приглушених  пострілів.  Що
діється на містку, в темряві не можна було розгледіти.

Після хвилини тиші почувся тривожний голос Чижеєва.

— Стьопо, тебе не поранили?

— Ні-і.  Я  йому зацідив  так, що  він на  бровах  по  трапу  пішов ще й ніжками
замелькав, — не без хвастощів відповів Восьмьоркін.

— Гей,  субмарини! Хто ще хоче  цирковий помер показати!  Вилізай нагору, нічого
гаком чіплятися… —  гукнув  у відхилений люк Чижеєв і при цьому додав дещо таке,
від чого Восьмьоркін аж застогнав, смакуючи, і знову голосно зареготав.

Восьмьоркін  з Чижеєвим  ніби захмеліли від  пострілів,  що дихнули  їм  жаром в
обличчя.

«Чого вони там  знову натворили?»  занепокоївся здивований  боцман і поспішив до
друзів.

— Що тут у вас?

— Та ми оце двох телепнів  униз махонули, і  зараз вони люка не можуть задраїти.
Наш лом під кришкою сидить, — пояснив гаковий. — В глибину їм тепер не втекти.

— Рано тішитеся.  Люк рубки в двох місцях задраюється. Вони його  з центрального
поста  закриють і пірнуть, коли схочуть, — докірливо  кинув боцман, хоча  в душі
радів не менше за Восьмьоркіна.

Тепер підводники не могли зануритись, не затопивши рубки.  Правда, від води вони
зрештою зуміли б звільнитися,  випустивши її при  сплитті в  центральний відсік,
проте це вже була для них велика неприємність.

«У човні є ще кормовий і носовий люки, — згадав Кльоцко. —  Їх не рекомендується
віддраювати  в поході,  але хто  в  такому стані зважатиме  на інструкцію?  Чого
доброго, підводники повилазять та нападуть з двох боків».

Він вдивлявся  в щораз густішу  імлу.  Човен ішов у позиційному  положенні.  Вся
носова палуба  була під водою. «Їм треба ще  трохи спливти, щоб відкрити люки, —
метикував Кльоцко. — Коли дадуть пузир, ми відчуємо. Можна поки що не боятися».

Тим часом Восьмьоркін, який добре змерз на вітрі, умовляв Чижеєва:

— Ти, Сеню, спец по-іноземному  говорити. Поагітуй-но фашистів, може, здадуться?
От  буде  здорово!  Прямо на містку трофейного човна повз  усі кораблі з фасоном
пройдемо! Народу скільки вийде подивитися!

— «З  фасоном», — перекривив його  Чижеєв. —  Фашистів так  легко не візьмеш. Їм
треба  цілу  промову  виголошувати.  Коли б  удень, то  я б  на  пальцях з  ними
поговорив, а так, мабуть, не второпають.

Восьмьоркін ще трохи підняв кришку люка. Чижеєв прокашлявся,  склав руки рупором
і гукнув униз:

— По руссішу ферштеєн зі?

Відповіді не було.

— Хенде хох! Здавайтеся — кажу! Бо інакше діло шлєхт, усім вам капут! Ясно?

— Русе, здавайся! Здавайся, русе… — понуро твердив якийсь меланхолійний голос.

— От йолопи! —  обурився Чижеєв. — Не нам, а  вам здаватися сказано!  Хенде хох,
кажу!.. — знову закричав він униз, але при  цьому, видно,  висунувся більше, ніж
слід було. Знизу гримнув  постріл. Куля шльопнула  об стальний пружок  кришки і,
пискнувши, відлетіла вбік.

— От  кретини  нещасні! —  розізлився  Чижеєв.  Він  сплюнув  у люк і  додав:  —
Переговори закінчені. Енде!

Фашисти не робили  ніяких  нових вилазок. Втративши надію спекатися чорноморців,
які захопили рубку, вони вирішили не поринаючи іти до своїх баз.

У підводному човні швидко запрацював дизель.

— Підірвати б їх, — запропонував Восьмьоркін. — Підготовимо  снаряди і  кинемо в
люк. Хай усі к бісу летять.

— Смілива ідея, але нерозсудлива, — сказав мічман. — По-перше, снаряди від удару
можуть і не розірватися, а, по-друге, нам нема потреби злітати в  повітря. Кожен
моряк повинен жити до останньої крайності.

Не забувайте, що  в баркасі поранений Чупчуренко, за нього теж треба подумати. У
мене інша думка: нашкодити якнайбільше — і навтікача. Ніч нас прикриє.

— Прикриє чи накриє — діло темне, — пробурчав Чижеєв. — Накажете діяти?

— Дійте, братця! —  раптом  незвичайно лагідно сказав  Кльоцко. —  Я  помаленьку
снарядами займусь, а ви з баркаса притягніть усе, що може горіти. Зрозуміло?

— Менше, як наполовину, — відповів Чижеєв, — але гадаю, під кінець зрозуміємо.

Перебираючись на баркас, Чижеєв сказав Восьмьоркіну:

— Боцман задумав лишитись  на підводному  човні, а нас на баркасі спровадити. Це
не вийде. Краще я підірву і вплав відійду. Я вивернусь.

— Оце  так  придумав! —  обурився Восьмьоркін. —  А  хто  за  мотором  стоятиме?
Підривати  човен  —  мені. Я  можу тридцять  кілометрів пропливти.  На змаганнях
перевірено.

— Тоді потягнемо жеребок. У якій руці в мене запальничка?

— У лівій. — Восьмьоркін схопив Чижеєва за руку.

Він вгадав. Спір кінчився.

Моторист  з гаковим перетягли на  човен  бідон із  запасним  бензином, ганчір'я,
пробкові пояси і два старих бушлати.

— Мало, — сказав Кльоцко. — А  пояси ще  згодяться, віднесіть їх  назад.  Несіть
весла, рибіни[Рибіни — щити з вузьких планок,  то  захищають обшивку шлюпки  від
пошкоджень ногами та вантажем.] , чохли… Коротше: все, що горить.

Не минуло  й півгодини, як  у рубці з'явилася купа нарубаного дерева та  всякого
шмаття, змоченого мазутом та бензином. Боцман  познімав з усіх снарядів  захисні
ковпачки. З трьох гільз  відсипав порох і почав майструвати саморобні бомби. Він
загортав  снаряди  у  ганчір'я, облите  бензином,  присипав  порохом  і,  ще раз
загорнувши в ганчір'я, засовував їх під барбет, під місток.

Бікфордового шнура не було. Мічман вирішив підірвати снаряди вогнем, розкладеним
у  надбудові   підводного  човна.  Найбільше  вогнище,  за  його  задумом,  мало
спалахнути  біля  вихідного  люка, щоб підводники не  змогли вибратися нагору  і
загасити полум'я. Відкинуту кришку люка він міцно принайтовив до палуби антенним
тросом.

— Тепер усі на баркас, — сказав Кльоцко, закінчивши свою роботу. — На Чупчуренка
надіньте два рятувальних пояси і спускайте баркас на чисту воду. Тільки глядіть,
щоб він не перекинувся. На підводному човні лишаюсь я.

— Так  не   вийде,  товаришу  мічман, —   сказав  Чижеєв. —  Ми   тут   хвилинні
комсомольські збори провели. Так би мовити, перестрахувалися, щоб згідно з вашою
радою мудро і розумно  вирішувати. Без  вас  команда баркаса загине у відкритому
морі.  А  мені за  мотором  треба  стояти. Висадження  в  повітря  покладено  на
Восьмьоркіна.

— Ич,  які  прудкі! —  Кльоцко  був  вражений словами Чижеєва,  але  за  звичкою
заперечував із грубуватою зверхністю: — А може, я інакше накажу?

— Наказуйте, але те не по совісті буде…

— Припинити розмови! Бачите, у них дизель щось барахлить. Повітря, мабуть, мало,
хід зменшили. Швидше спихайте баркас…

Квапливо спускаючи  баркас із залитої палуби в море,  Восьмьоркін з Чижеєвим, не
змовляючись,  ніби ненароком, зіпхнули в нього мічмана.  Потім Чижеєв стрибнув у
баркас і, немов боячись упасти за борт, учепився за Кльоцка і повис на ньому.  А
Восьмьоркін тим часом з усієї сили відіпхнув суденце і обрубав буксирний кінець.
Він знав, що Чижеєв  провозиться з мотором  стільки  часу, скільки йому потрібно
для завершення вибуху.

Лишившись на підводному  човні,  Восьмьоркін  передусім  роззувся, потім оглянув
відкинуту кришку люка, принайтовлену до палуби антенним тросом.

Тепер  не можна  було  гаяти  й  секунди.  Восьмьоркін  полив залишками  бензину
заготовлене ганчір'я і скіпки, потім запалив багаття.

Роздмухане вітром полум'я швидко перекинулося на рубку. Спалахнув бензин.

З баркаса було видно,  як Восьмьоркін підняв  руки  до обличчя. На ньому задимів
одяг.

Кльоцко, який  до  цього  лише  азартно  вигукував:  «Що  робить…  Ну що робить,
чортяка!» і обіцяв  після повернення послати Восьмьоркіна  на гауптвахту, раптом
несамовито загорлав:

— Стрибай! У воду пірнай, кажу!

Восьмьоркін прямо з містка стрибнув у багряні хвилі.



Величезне вируюче багаття віддалялося  від баркаса, — освітлюючи море на десятки
кабельтових. Здалеку було добре видно Восьмьоркіна серед хвиль.

— Включити мотор! — наказав Кльоцко.

Мотор, з яким Чижеєв ніяк не міг справитися, враз застугонів. Баркас, розвиваючи
повний хід, через якихось дві-три хвилини наздогнав Восьмьоркіна.

В  цей час із підводного  човна спочатку  донісся якийсь тріск,  а тоді  повітря
струсонули три могутні вибухи. Вгору полетіли уламки заліза.

Кльоцко зірвав з голови мічманку і переможно вигукнув:

— З перемогою, товариші!

У морі стало темно.

Восьмьоркін видряпався на баркас. Він буркнув:

— Оце б сто грам похідних та в кубрик на суху постіль.

— Скоріше роздягайтесь та сушіться біля мотора, — сказав Кльоцко.

Голос боцмана був на диво лагідним, у ньому навіть вчувалася ніжність.






Розділ третій




Восьмьоркін  весь  палав.  У  вухах  його  дзвеніло,  обпечене  обличчя  щеміло.
Звикнувши  до  темряви, він намацав  анкерок[Анкерок  —  невеличке  барильце.] з
прісною водою, жадібно напився, обмив палаючі шоки, поволі почав стягати  з себе
мокрий одяг і розвішувати його для сушіння на тремтливий кожух мотора.

Баркас мчав по пінявих хвилях, легенький вітрець дув назустріч.

«Чи  правильно  я  держу курс? — витверезівши від недавніх  радощів,  непокоївся
мічман Кльоцко. — Закрутилися ми з клятим човном, тепер не збагнеш, де  південь,
де  схід. І визначити  ні  за  чим — ні зірки, ні вогника  берегового.  Отак і в
Туреччині ненароком опинимось.  А  втім,  нікуди  ми не  попадемо;  пального  на
годину, найбільше на дві вистачить…»

— Виключити мотор! — наказав Кльоцко. — І передати  сюди анкерок. З цієї хвилини
пити лише з мого дозволу.

— Все  ясно! —  виключаючи мотор, зітхнув  Чижеєв. —  Потопивши  човен,  ми самі
переходимо на становище  тих,  що  зазнали  аварії.  З  нагоди  такої  блискучої
перспективи, товаришу мічман, хотілось би знати: чи є на  Чорному  морі безлюдні
острови?  Коли  нас  принесе  до них?  І з якого часу можна  буде  вас  називати
Робінзоном Крузо?

— Вам усе жарти, — похмуро відповів Кльоцко, — а становище серйозне: до світанку
доведеться  дрейфувати у відкритому морі. Щоб  марно  не  нудитися,  всі лягайте
спати. Першу вахту відстою я. На «собаку»[«Собака» — матроська назва вахти від 0
до 4 годин.] розбуджу Чижеєва.

Нічого не поробиш. Восьмьоркін мовчки натягнув на себе зігрітий на моторі одяг і
ліг поруч із Костем Чупчуренком.

Чупчуренко марив уві сні, збиваючи ногами брезент, і час від часу стогнав.

— Ти не придави його, Стьопо, — сказав Чижеєв, примощуючись біля мотора. — І так
його  діло кепське: де  на безлюдному острові госпіталь знайдемо? Кажуть, що наш
мічман  по-морському лікувати мастак.  Медузу, котра більша,  на живіт  покладе,
черепашку розітре, травицею  морською придавить,  вилається по-чаклунському —  і
все…

— Перестань базікати! — різко  обірвав  Кльоцко надміру балакучого  моториста. —
Вранці побачимо, що з ним, а зараз — дроб… відбій!

І він свиснув у боцманську дудку, знайдену в кишені мокрого кітеля.




* * *



Цілу ніч вітер дув у високий борт накрененого баркаса, гнав його все далі й далі
в море.

Мічман  не  спав.  Боячись,  що сильні  пориви  вітру  можуть  перекинути хистке
суденце,  він весь час  повертав стерно, намагаючись тримати баркас носом  проти
хвилі.

Матроси  безтурботно спали.  Навіть Кость Чупчуренко  перестав стогнати. «Чи  не
вмер?» подумав Кльоцко.

Стараючись нікого не  зачепити,  він обережно  підібрався  до  пораненого, рукою
помацав його гарячий лоб і, заспокоївшись, знову сів за стерно.

«Чим  я їх завтра нагодую? — думав він. —  Якщо не до берега, то хоча б до банки
якоїсь  неглибокої  прибило.  На  мілині  можна   і  рачків  наловити,  і  рибою
поживитися.  Вогонь  у нас буде. А втім, на таких харчах  довго не протримаєшся.
Треба парус робити.  Удень подивимося, з чого  його  зшити. Шкода,  що  все сухе
дерево перевели. Що замість щогли поставлю? Хоч би світало швидше!..»

Але до світанку ждати було довго. Мічман змерз на вітрі, від утоми його  клонило
на сон.

— Видно, «собака» настає, — вголос промовив він. — Пора зміну будити.

Він  розштовхав, підняв на ноги Чижеєва  і,  щоб  не вихолодити зігрітого місця,
зараз же ліг сам.

— Товаришу Чижеєв!.. — сказав боцман.

— Єсть Чижеєв!

Хвилину,  а  може й більше, моторист простояв, чекаючи наказів по  вахті. Спершу
він почув  розмірене дихання, потім легкий свист і трубний  звук, що виривався з
могутніх ніздрів боцмана. Мічман спав.

Над морем стояла туманна мла. Вологий холод, здавалося, пробирався  не тільки за
комір  сорочки,  але й заповзав  під шкіру, в  кров. Щоб  зігрітися  і остаточно
прогнати від себе сон, Чижеєв напружився, став у положення боксера  і запрацював
кулаками. Кумедні  стрибки і безглузді  рухи,  які почав виробляти  моторист, на
рингу називалися боєм з тінню. Відбиваючись від когось незримого, Чижеєв тицькав
кулаками в  повітря,  відхилявся,  дрібно перебирав  ногами,  відскакував назад,
наступав і тіснив примарного противника на ніс баркаса…

Важка  дрімота все ще не покидала його. Він обполоснув обличчя забортною водою і
потягнувся за анкерком, але, згадавши заборону боцмана, відвів руку.

Зітхнувши,  Чижеєв підхопив повну пригорщу  солоної води, ковтнув і скривився  з
огидою.

«Попоїсти б чого-небудь», подумав він і почав нишпорити по кишенях, сподіваючися
знайти хоча б грудочку забутого цукру. Йому попадалися пружинки, ґудзики, нитки,
шматки  гумових  трубок,  огризки олівців та інші  потрібні в матроському  житті
речі, але їстівного нічого не було.

Вітер проніс над морем якісь білясті тіні, імла почала поволі розвіюватися.

Несподівано Чижеєв уловив спершу невиразне  бурчання  моря, потім сильніший гул,
хлюпання і вирування сколихнутої води.

«Що б це могло бути? —  насторожившись,  думав  він. —  Чи  не  підняти всіх  по
тривозі?.. Ні, підожду. Може, так хвиля хлюпає і снасть де-небудь гуде…»

Раптом  за  якихось  два-три  кабельтових,  наче  птах  з розпростертими  білими
крилами, в голубому  сяйві з імли вискочив швидкохідний катер, дивовижно  схожий
на сріблястотемного велетенського дельфіна з настовбурченим склоподібним спинним
плавцем.

Розкидаючи воду на обидва боки, здіймаючи рої бризків, він  з голосним фирканням
і  дивним  свистом,  схожим на  гаряче дихання,  промчав повз баркас і,  як  той
привид, зник у тумані. Імла поглинула його.

Все це  сталося так швидко, що  Чижеєв подумав, чи не привиділось бува йому. Але
блискуча піниста  доріжка вдалині явно вказувала на те,  що тут щойно промчалось
швидкохідне судно.

Чижеєв прислухався, ждучи наближення  катера, і не спішив будити  товаришів. Він
не хотів бути смішним. Хто повірить у появу дивного судна? Скажуть: «Задрімав на
вахті».  Не тривожив він друзів  і ще через одне: шум катера і обриси  невиразно
нагадали йому щось дуже знайоме і близьке.

Напружуючи пам'ять, Чижеєв намагався  згадати, коли йому доводилося бачити  таке
або подібне судно. Він перебрав усі  бази, в які  заходив крейсер, і вголос собі
відповів: «Ні, не там! Де ж тоді?.. Де? Чи не перед війною? Ну звичайно…»

Перед  його  очима  постав  широкий  Південний  Буг.  У сизому  серпанку — місто
Миколаїв. На березі — тоненька і  струнка  постать  дівчини. Вітер  роздуває  її
світле волосся. А  по річці, розрізаючи воду, мчить у райдузі  бризків на  своїй
«торпедо-байдарці» найкращий з-поміж  людей —  завзятий Тремихач. Його голова  і
плечі накриті целулоїдним ковпаком, схожим на горб  або прозорий спайний плавець
розлютованої морської  тварини. Тільки  «торпедо-байдарка» була  менша, але вона
мчала з таким же фирканням і свистом і так само розкидала воду на обидва боки.




* * *



У 1939 році Сеня з Восьмьоркіним ще тільки мріяли стати моряками.

Закінчивши фабзавуч,  хлопці поїхали  ближче до  моря і  поступили працювати  на
судноверф.  Вони гадали, що  коли  почнуть будувати  й  ремонтувати кораблі,  то
швидко попадуть у кругосвітнє плавання. Але тижні минали за тижнями, а мандрівок
по морях і океанах щось не видно було.

Чижеєв на  верфі працював мотористом на підйомному крані, а Стьопа Восьмьоркін —
підручним коваля. Нудьгуючи, вони вечорами  виходили на крутий  берег Південного
Бугу і довго дивилися на зеленасту воду, що таємниче хлюпотіла.

І ось в один  з вихідних днів  хлопці  побачили  не схожу на інших дівчину. Вона
з'явилася, мов амазонка, яка мчала по воді на дивовижному річковому коні.

З-за миска, торохкочучи підвісним  мотором, вибіг швидкохідний спортивний катер,
тягнучи на буксирі широку дошку. А на дошці, стоячи  на весь зріст і тримаючи її
на вуздечці,  як коня, мчала серед піни  і бризків дівчина. Вона була  в темному
блискучому купальному костюмі і в гумовій шапочці.

Скутер, зробивши півколо, зменшив  хід. Дошка почала опускатися, сідати  в піну.
Дівчина легко стрибнула з неї і, зариваючися головою  в воду, попливла навальним
кролем.

Вона  швидко  наздогнала  човен  із  заглушеним мотором,  видряпалася  на нього,
скинула шапочку і  стріпнула головою.  І одразу над  її плечима немов  з'явилась
хмарка:  притиснуте  шапочкою  світле  волосся  дівчини розпушилося, і голова її
стала подібна до пишної кульбаби.

Друзі так  і ахнули. В  той  час вони ще  не знали, що  за непокірне  волосся  і
гострий язичок цю дівчину прозвали Їжачком.

Чижеєв з Восьмьоркіним, забувши про солідність, яку вони весь  час  напускали на
себе, кинулися щодуху до пристані.

Підбігши до сходні, вони  побачили, що  дівчина вже  накинула на  себе сарафан і
зашнурувала   парусинові  туфлі.  Захекані  друзі  з  таким  захопленим  подивом
розглядали  її,  що  спортсменка мимоволі звернула на них увагу і, посміхаючись,
сказала:

— Ух, які паровози прибігли!

— Пробачте, не паровози, а пасифіки. Так пас у Південній Америці називали, де ми
в останньому плаванні були.

Але дівчина навіть поглядом  не наділила свіжоспеченого «морського вовка».  Вона
попрощалася із  своїми друзями зі  скутера,  легко збігла  дерев'яним трапом  і,
розмахуючи сумочкою, пішла до парку.

Сеня  Чижеєв вирішив  негайно  познайомитися з  дівчиною. Він вихопив  із кишені
Восьмьоркінового піджака яскраву шовкову хусточку і помчав навздогін.

Це  все  він  зробив  так  швидко,  що  здивований Восьмьоркін не  встиг  навіть
зміркувати, чи  бігти йому вслід за товаришем, чи лишатися  на місці. А коли він
надумав допомогти другові, його вже не було видно.

Чижеєв наздогнав дівчину в парку.

— Ви хусточку загубили…

Дівчина зміряла його чи то презирливим, чи то співчутливим поглядом.

— Цю ганчірочку, — сказала вона, — я бачила, як вона стирчала з кишені на грудях
того тюхтія, що лишився на березі. Верніться до нього і покладіть її на місце.

Вона пройшла повз збентеженого хлопця з таким байдужим і зневажливим виразом, що
він мимоволі дав їй дорогу.

Невдача  не збила з пантелику Чижеєва, — він  пішов  услід  за спортсменкою, щоб
подивитись, у який будинок вона зайде.

Дівчина повернула в під'їзд  кам'яного  будинку. Сеня не  гаючись прошмигнув теж
туди  і притиснувся до стіни. Він бачив, як  дівчина  не  кваплячись піднімалась
східцями.  Коли її кроки  стихли, він  легенькими стрибками добрався до площадки
третього поверху і заглянув у довгий коридор.

У  коридорі вже нікого не  було. Сеня лише  встиг помітити, як, блиснувши мідною
дощечкою, зачинилися треті двері зліва. Вів навшпиньках підійшов до цих дверей і
прочитав напис, вигравіруваний на мідній дощечці:





ТРЕНЕР БОКСУ

ВІКТОР МИХАЙЛОВИЧ КИЧКАЙЛО






«Оце то так!.. Невже вона боксом може? — подумав  Чижеєв, але тут  же  заспокоїв
себе: — Ні, дівчата боксом не займаються, мабуть, її батько тут живе».

Тепер  Чижеєв  знав,  що йому робити. Він швиденько  спустився  на вулицю, забіг
додому, одягнув  парадний  костюм, щіткою пригладив  чуба  і  в  такому сяючому,
женихівському вигляді знову прийшов до дверей з мідною дощечкою.

Він хоробро  натиснув кнопку дзвоника і став чекати. Незабаром почулися кроки, і
двері відчинила дівчина. Сеня човгнув ніжкою і вклонився їй.

— Ну, це вже нахабство! — обурено сказала вона. — Зараз же йдіть звідси.

В цей  час  у  прихожу  вийшов  її  батько,  лисий, але  ще кремезний худорлявий
чоловік. Ніс у нього був трохи приплюснутий і ледь-ледь звернутий набік, а з-під
сивих,  кошлатих, здавалось,  сердитих  брів  виглядали  невеличкі,  хитруваті і
веселі очі.

— Що ви хотіли, юначе?

— Тату, він на річці… Я пішла… — збентежено сказала дівчина.

Чижеєв поспішив випалити:

— Я б хотів займатися боксом.

— То чого ж ви стоїте, голубе? — вигукнув старий. — Прошу, прошу до хати.

Тренер пропустив гостя  у велику  світлу  кімнату, звелів скинути піджак і почав
оглядати Чижеєва з усіх боків. Сеня випинав груди і надувався, як міх.

— Чудово, прекрасно! — твердив старий,  обмацуючи  його  мускулатуру. —  Скільки
важите?

Сені  при дівчині  незручно було сказати,  що  важить він  всього п'ятдесят  два
кілограми, і він випалив:

— Шістдесят кіло.

— Шістдесят? —  недовірливо перепитав старий і з досади сів на  стілець. — От не
щастить мені!

Тренерові до зарізу потрібен був боксер  з вагою «мухи». Без  хорошої «мухи» він
не  міг виставити на змагання команди.  Всі матчі  починалися із зустрічі бійців
найлегшої ваги. Досить було програти першому, як дух команди підупадав. І тренер
посилено шукав  бійця, який важив  би не  більше п'ятдесяти одного кілограма. До
нього приводили кількох малих  на зріст  хлопців, але всі вони виявлялись такими
щуплими і  полохливими, що після першої ж бійки не показувалися більше на очі. А
тут раптом сам забіг до хати — типова  «муха». І от тобі маєш, важить  шістдесят
кілограмів!

Сеня, помітивши розчарування старого, вирішив зменшити вагу.

— В шубі і в валянках на лижній станції важився, — сказав він.

— Голубчику! —  стрепенувся  старий. — Так  чого  ж  ви  брешете?  Ви  — «муха»!
Справжня «муха»! Зараз  же роздягайтеся до трусів! Ось  тут,  за ширмою. Їжачок,
рукавиці!

Нічого не  вдієш, і  Сеня покірно  почав  розв'язувати  галстук. Коли  він  зняв
сорочку й штани, з-за ширми вловив схвильований шепіт дівчини:

— Тату, тільки ти не сильно — знову втече!..

В щілину Чижеєв побачив, що дівчина надіває на руки батькові величезні, схожі на
утюги рукавиці, йому зразу стало не по собі.

«Битиме, — тоскно подумав він. — Видно, з дочкою змовилися. Ох і дурний же я, що
побіг за нею!»

— За ширмою! — гукнув старий. — Що ж ви? Швидше роздягайтеся.

Сеня, з виглядом приреченого до страти, вийшов у трусах до старого.

Незважаючи на свій малий зріст, Чижеєв був добре розвинутий: груди досить широкі
і  випуклі,  стегна  —  вузькі, а  на м'язи на  ногах  міг  позаздрити  хоч який
футболіст.

— Ану, подивись на нього, — захоплено сказав тренер  дочці, — чисто олімпійський
бог! Скоріше надівай йому рукавиці!

Поки  дівчина зав'язувала на  Сениних руках  боксерські  рукавиці,  старий, наче
застояний кінь,  перебирав ногами, якось чудно косив  око І, здавалося,  тремтів
від нетерплячки скоріше перевірити «муху».

«Чи бува не божевільний? — з острахом подумав Сеня. — Ще, чого доброго, кусатися
почне!»

— Бити  не  можна  тільки нижче  пояса  і  в  спину, — коротко  пояснив  тренер,
підносячи кулаки  на  рівень  обличчя. — Захищайтесь! — раптом ревнув він і  так
ударив Чижеєва у вилицю, що хлопцеві здалося, ніби на нього впала стеля.

Сеня  відлетів у куток  і,  обурений поведінкою  старого,  хотів  вилаятися, але
дістав нового стусана, від якого ледве втримався на ногах.

— Не падає, стоїть! — радісно здивувався старий. — Любий же ти  мій! —  закричав
він. — Ану, я тебе на серії спробую…

І він знову засипав Чижеєва таким градом стусанів, що в того дух перехопило.  Це
вже  було занадто. Розлючений Сеня у відповідь, всупереч усяким правилам, буцнув
головою старому в живіт і взявся молотити його кулаками з усієї сили.

— Так… так! Чудово! —  відбиваючи  удари, вигукував  старий. — Прекрасно! Корпус
рівніше!..

Потім знов пішов у атаку. Тут уже все змішалося. Сеня нічого не бачив  і не чув,
він тільки  схлипував від  сильних ударів і в безсилій люті бив кулаками в ребра
тренера. Разів  зо два він падав, але вставав, як «ванька-встанька», і знову ліз
у бійку.

Дівчина, не витримавши цього видовища, кинулась розбороняти їх.

— Досить, годі, тату!

— Аут! — нарешті промовив захеканий тренер.

Сеня провів рукавицею під носом і,  побачивши на ній кров, мало не  заплакав від
сорому, образи й болю. Він втік за ширму і почав швиденько одягатися.

Губу  йому рознесло, в носі щеміло. Він глянув у дзеркальце на стіні і отетерів:
усе обличчя було в синцях.

— Тварюка, ну  й  тварюка  стара! —  з  люттю шепотів Сеня,  ковтаючи  нестримні
сльози. — Я йому зараз покажу!..

Він зав'язав галстук і вийшов з-за ширми з наміром  вилаяти старого.  Тепер йому
було все  одно: він  не  збирався більше  заходити в цей  дім. І  раптом  Чижеєв
побачив благаючі очі дівчини. Вона  притискувала пальці до рота і немов просила:
«Не треба… Стерпіть, ну, заради мене». Голос у Сені осікся, і  він сказав зовсім
не те, що хотів:

— Дозвольте запитати… Коли прийти на наступне заняття?

Старий аж підскочив на дивані:

— Я ж казав, що він ідеальна «муха», — захлинаючись, вигукував боксер, переможно
дивлячись на  дочку. — Стільки  ударів  витримав  і ще  хоче! А  ти пророкувала:
«Злякається, втече!» Та його тепер від боксу й києм не віднадиш. Глянь, який він
свіжий.

Але тут Віктор Михайлович помітив,  що Сонине ліве око покрив фіолетовий опух, а
розбита спідня губа, чого доброго, могла перетворитись на подушку.

— М-м-да! Здається, теє… трошки пересолив, — співчутливо сказав старий. — Але це
пройде. Я дам вам  таку примочку, що ви завтра вже зможете  фотографуватися. Сам
її з горілкою на морських травах настоював.

Він витяг з буфета пляшечку з зеленастою рідиною і ткнув її в кишеню Чижеєву.

— На ніч компреси робіть. А на заняття у вівторок о шостій прошу.

До прихожої Сеню проводила дівчина. Біля дверей вона тихенько сказала:

— Не гнівайтеся на батька. Він добрий, тільки, розумієте, трохи неврівноважений.
Обов'язково приходьте до  нас.  Будемо вважати, що ми з вами познайомилися. Мене
звуть і Ніною, і Їжачком.

«От  і познайомився! — спускаючись східцями, глумився  над собою Сеня. —  Завтра
можеш фотографуватися і карточку здати в музей охорони здоров'я».

Додому він зразу не пішов, щоб не показуватися Восьмьоркіну в  такому вигляді, а
побродив темними провулками  допізна. Лише опівночі він навшпиньках  пробрався в
свою кімнату, поклав на обличчя компрес із примочкою й ліг.

Вранці, чуть світ, до нього зайшов Восьмьоркін.

Чижеєв прикинувся, що спить. Восьмьоркін сів на край ліжка і почав розштурхувати
його.

— Вставай, Сеню, час уже!

— Відчепись, я спати хочу, — Чижеєв натягнув на голову ковдру.

Але Восьмьоркіну не терпілося узнати подробиці минулого дня.

— Сеню, чуєш, Сеню… Ну, а з дівчиною познайомився?

Приятель був настирливий, і  Сеня, спалахнувши, відкинув ковдру і повернувся  до
нього обличчям.

— Познайомився. Чого тобі ще! Не заважай спати.

— Познайомився, значить, — злорадно перепитав Восьмьоркін. — А за що ж вона тебе
отак розмалювала?

— Це коли я  по східцях, —  забелькотав Чижеєв незв'язно. —  Ногою за  щітку… об
одвірок ударився і…

— І з полиці кошик з кулаками впав, — доказав за нього Восьмьоркін. —  Все ясно,
Сеню. Щось ти брехати почав, і горілочкою від тебе несе. Бешкетував десь?

Восьмьоркін знайшов пляшечку з примочкою, понюхав її і не в жарт розсердився.

— Ну що ж, гуляй та пияч! А я дружбу з тобою кінчив.

Степан навіть не побажав  слухати виправдання друга. Штовхнув двері ногою, вибіг
на площадку сходів.

— Ну й чорт з тобою! — гукнув навздогін Сеня. — Не дуже-то й плакатиму.

На  цьому  не  скінчилося.  На суднобудівній  верфі  теж  запідозрили  Чижеєва в
бешкетництві.

— З  себе  такий  тихенький  та  маленький,  а який  забіякуватий! —  дивувалися
товариші.

І досить  було Сені  натякнути  на  заняття боксом, як його взяли  на  сміх. Усі
чомусь вважали, що боксерами можуть  бути тільки здоровані з  волячими в'язами і
квадратними підборіддями.

Затяжна сварка з Восьмьоркіним  змусила Сеню усі  вечори  проводити в тренера, з
чого той був дуже радий.  Учень виявився на диво  здібним. Він за першим показом
переймав прийоми і з такою вправністю осягав таємниці бою навкулачки, що Віктору
Михайловичу,  або  Тремихачу, як його скорочено називали  боксери, стало не  під
силу змагатися з «мухою».

Тренерові довелося  на тренуваннях виставляти проти Чижеєва  молодих «півників».
Але і  їх  Сеня вимотував неймовірним  темпом бою.  Серце  в нього працювало, як
мотор:  не  задихаючись,  він міг  молотити  кулаками  замалим  не  з  швидкістю
пневматичного молота.

Бачачи, що «мухою»  можна  буде похвастатися на змаганнях, Тремихач прискореними
темпами таємно готував Чижеєва до вирішального дня.  Від частих товариських боїв
на рингу синці  майже не сходили  з  Сениного обличчя. І це  серйозно  турбувало
комсомольську  організацію. Секретар  комітету викликав до  себе  Восьмьоркіна і
запитав;

— Чи  тобі  відомо,  що  твій  друг,  один  з кращих комсомольців-виробничників,
пиячить?

— Знаю, — похмуро  відповів  Степан. —  Я  з  ним  через  це  не  розмовляю,  ми
посварилися.

— Дуже мудро придумав! Я мушу попередити… Бюро цього так не  залишить.  Пропоную
тобі  негайно  припинити   сварку  і  ліквідувати  ганебне  явище.   Зрозумів? —
безапеляційно заявив секретар  комітету. — Інакше ми обох витягнемо  на загальні
збори і всиплемо як слід.

Восьмьоркін, не знаючи, як взятися за таку делікатну справу, вирішив клин клином
вибивати. Він  купив  ковбаси,  огірків, півлітра горілки і прийшов до Сені,  як
навмисне, в той день, коли було призначено загальноміські змагання з боксу.

Сеня лежав на койці, відпочивав.

— Голова болить, Сеню? — співчутливо  запитав Восьмьоркін  і, що  було найгіршим
для  Чижеєва, витяг із кишені горілку. — В  мене для тебе ліки.  Тільки я прошу,
Сеню, не йди ти сьогодні нікуди… випий при мені.

Чижеєва занудило від самого вигляду горілки, і він відставив пляшку набік.

— Ось що, Стьопо, — сказав він Восьмьоркіну. — Ти  тут посидь  трошки, а я зараз
вернусь.

— Ні-і, Сеню,  нікуди я тебе не відпущу. Ти  дуже буйний, коли вип'єш. Недаром я
двері замкнув, а ключ — ось він.

І Восьмьоркін витяг ключа з кишені.

— Дай його сюди.

— Ні, — відповів Восьмьоркін.

Не зарадили й умовляння —  жодному слову приятеля Восьмьоркін не повірив. Щоб не
запізнитись на  змагання, Чижеєв  вирішив силою  відняти  в нього  ключ,  але  з
Восьмьоркіним йому важко  було справитися: той  реготав і відштовхував його  від
себе,  мов кошеня.  Безглузда боротьба  зрештою  розізлила  Сеню.  Він  витяг  з
чемодана боксерські рукавиці і з рішучим виглядом  почав натягувати  їх на руки.
Це ще більше розвеселило Восьмьоркіна.

— Ти диви, справжні боксерські рукавички має. Ану, вдар рукавичкою!

— Я  з  тобою  не жартую,  мені  на  змагання треба, —  суворо  сказав Чижеєв. —
Востаннє питаюся: віддаси ключ чи ні?

— Ні, не віддам, — сказав Восьмьоркін і дав Сені щигля в лоб.

Розлютований  Чижеєв  засипав його ударами. Але вони якось дивно подіяли на його
величезного приятеля, він присів і, схопившись за живіт, зареготав, звискуючи.

Це  вже було  глумом  над  боксерськими  здібностями  Сені.  Від  образи  Чижеєв
двома-різкими ударами  знизу  підняв підборіддя  Восьмьоркіна  і, використовуючи
вагу тіла, наніс «крюк» справа…

Восьмьоркін зразу ж замовк і перекинувся набік.

Нокаутувавши приятеля,  Чижеєв розгубився. Він не  знав, як привести товариша до
пам'яті, і тому з переляку почав трясти його і приказувати:

— Носом дихай, Стьопо… Носом…

А той  лежав, як мертвий. В цей час у двері постукали. Сеня квапливо дістав ключ
із Восьмьоркінової кишені і відчинив двері. Перед ним стояла Ніна.

— Що  ж ти? —  накинулась  вона  на  Чижеєва. — Батько  хвилюється.  До  початку
лишилося тридцять хвилин.

— Я Стьопу нокаутував, — сказав Чижеєв.

— Якого Стьопу?

— Та ось — приятеля. Він не пускав мене і… І напоїти хотів.

— Ну то так йому  й треба, — сказала дівчина. — Бери  свої  рукавиці і — гайда в
машину. Вона внизу. Я сама за нього візьмуся.

Знаючи,  що  Ніна вчиться в  медичному  технікумі, Чижеєв  спокійно  довірив  їй
Восьмьоркіна і,  схопивши чемоданчик, побіг до  машини.  А  дівчина,  зоставшись
наодинці з Восьмьоркіним,  не поспішаючи взялася до діла.  Вона розстебнула йому
комір і хлюпнула водою в обличчя.

У Восьмьоркіна затремтіли повіки, він глибоко зітхнув і розплющив очі.

— Що ви хотіли зробити з Чижеєвим? — взялася допитувати дівчина.

— Я його агітувати мушу. Від комітету завдання таке…

Оповідаючи про свої наміри, Восьмьоркін розсмішив дівчину до сліз.

— Ходімо, — сказала вона. — Я вам покажу, де він бешкетує.

У клубі Восьмьоркін вперше побачив справжній бокс і Сенину  роботу на рингу. Бій
проходив під рясні оплески і закінчився перемогою Чижеєва.

— Оце  так Сеня! — дивувався Восьмьоркін. — Отак  він хоч кого зіб'є. Нічого, що
маленький…

Заздрячи  вправному другу, він  того  ж  вечора  записався  в  боксерську  групу
Тремихача і почав  разом  з приятелем  ходити  на  заняття,  але  досягти  таких
успіхів, як той, не зміг. Йому бракувало боксерської люті.

На снарядах Восьмьоркін завжди працював різко і на повну силу. Від його могутніх
кулаків   тріщали   «груші»,  стогнали  м'ячі,   тріскала  шкіра   на  підвісних
тренувальних мішках. А на рингу  він був страшенно млявий і добродушний. Боячись
покалічити товаришів, Степан мимоволі пом'якшував удари, і це стало його стилем.

Тремихач,  не  терплячи  в боях добродушності,  садовив його на особливу молочну
дієту, від  якої й телята звіріють,  допікав словами, але  нічого не допомагало.
Восьмьоркін не мінявся.  Тоді,  щоб  вивести його з  рівноваги,  тренер придумав
спеціальний масаж для зміцнення шкіри на обличчі.

Кожного ранку Сеня повинен був ляпати  приятеля по щоках до тих пір, поки той не
розізлиться. Але Восьмьоркін не  реагував  ні на  ляпаси,  ні  на  стусани.  Він
приймав Сенині ляпаси точнісінько так, як сприймає легке погладжування випещений
кіт: лагідно мружився і, здавалося, ладен був замурликати від задоволення.

Добродушність Восьмьоркіна нарешті вивела тренера з терпіння.

— Не вийде  із Степана боксера,  йому  гирями треба зайнятися і  в кооперацію на
службу  поступити.  Як тільки  не зрозуміє  людина, що  я не для забави вожуся з
вами!

Віктор   Михайлович,   крім   тренерства,   був   ще   консультантом  заводських
винахідників.  Він  і  сам  вигадував  різні типи  швидкісних спортивних  суден,
будував  їх у себе  в сараї і  не раз  запрошував  приятелів  випробувати  їх на
широких просторах Південного Бугу.

От одну з  таких моделей Тремихача  і нагадало Сені  таємниче судно, що промчало
повз баркас.

«Де ж зараз Віктор Михайлович з Їжачком? Чи живі вони?» Чижеєв згадав, як батько
з дочкою виряджали його  й Восьмьоркіна  на флот. Тремихач міцно потис їм руки і
сказав:

— Я сам моряк  і знаю: море прісних людей не любить. Характером твердіші будьте,
а то з камбуза не вилізете — картоплю чистити доведеться.

Ніна для друзів лишалася загадкою. Вона до обох ставилася однаково добре, і тому
не можна було збагнути, хто їй більше подобається. А перед розлукою дівчина була
засмучена і навіть заплакала.

«Побачив  би  Тремихач,  скільки  за війну  в Восьмьоркіна  злості  назбиралося,
мабуть, одразу б у чемпіони вивів», подумав Чижеєв.






Розділ четвертий




Почало світати. По хвилях  побігли  сріблясті  бліки.  Чижеєв став  на лавочку і
оглянувся.  Навколо  тільки хлюпотіла  прозора зеленастосиня  вода: ні скель, ні
кораблів на горизонті, лише зрідка набігали білі баранці і безслідно зникали.

«Пора будити»,  вирішив Чижеєв.  Він витяг з кишені з мічмана  боцманську дудку,
засвистів у неї і гукнув:

— Підйом!.. Усі на фіззарядку!

Але  фіззарядки  ніхто, звичайно, не  робив. Кльоцко  з  Восьмьоркіним  помилися
забортною  водою, випили по півкухля  прісної води  і  оглянули рани Чупчуренка.
Куля  пробила  йому плече  навиліт. Рана  була  чиста. Купання в  солоній  воді,
очевидно, дезинфікувало її.

Змивши запечену  кров  ваткою,  намоченою в  бензині,  Кльоцко  з  Восьмьоркіним
обережно перебинтували Чупчуренкові плече і послали  йому щось на зразок постелі
на носі баркаса. Поранений зміг сам підвестися і перейти на нове місце.

— Їсти нам,  товариші, нічого. Води дуже мало і  пального теж. Довго  в морі  не
пробайдикуєш, — сказав боцман. — Треба парус майструвати та по сонцю додому йти.
Ось тільки щоглу з чого зробимо?

— Може, весло підійде? —  запитав  Чижеєв. —  Не  порубали  ми  його;  воно  під
Чупчуренком лежало.

— А  чого ж  не підійде? —  зрадів  Кльоцко. — Зараз  припасуємо. Тягніть чохол,
скидайте роби, будемо шити парус.

Майже до  полудня екіпаж баркаса розпорював широкі  матроські роби,  зшивав їх в
одно полотнище і ладнав щоглу.

Парус вийшов не дуже вдалий; слабкий вітер не міг  його розвернути. Годин зо три
він висів важкою,  поморщеною  ганчіркою, і  лише  коли  погода трохи посвіжіла,
полотнище здулося  пузирем,  і  дерев'яний  баркас, керований досвідченою  рукою
боцмана, накреняючись, побіг по буркотливих хвилях.

«Куди  ж  це  нас віднесло за ніч», заклопотано оглядаючись  на всі боки,  думав
мічман. По сонцю він легко визначив, де схід і захід. Проте для точності боцману
необхідний був хоч який-небудь орієнтир на березі.

А берег не показувався.

Як і  раніш,  всюди  розстилалася безкрая водяна  пустеля.  «Піти  на південь? —
роздумував мічман. —  В  Туреччину  потрапиш… Там  обов'язково  інтернують  і  в
кутузку посадять.  Звернеш  на  північ  —  чого доброго, до Кримського узбережжя
вискочиш.  Прямо в  лапи  до фашистів попадеш: де-небудь на  реї на втіху галкам
будеш  гойдатися.  В  темряві можна  непомітно  до  берега  підійти  і потім  до
партизанів пробратися. Але де їх знайдеш? У печерах та в  лісах вони ховаються».
Кльоцко знав,  що в  Криму дуже  важко  було  партизанити. Партизанів  ловили  і
гітлерівці, і зрадники з місцевих татар.

Перший час кримські партизани навіть  не мали  зв'язку з флотом і країною. Деякі
загони, загнані на голі скелі  гірських вершин, гинули від голоду, зимових дощів
і  холодів.  Лише  коли  один  із  радянських  розвідувальних  літаків  розшукав
невеликий  загін  і зробив посадку на тісному гірському майданчику, вони  змогли
зв'язатися з командуванням по радіо.

Кльоцко чув від товаришів, що тепер  у партизанів побудований таємний аеродром і
що до них  регулярно прибувають літаки. Але водою зв'язку не вдалося налагодити.
Гітлерівці пильно стежили за узбережжям. Лише кільком «морським мисливцям» торік
темної осінньої  ночі вдалося зняти з  прибережних скель групу вкрай виснажених,
хворих і поранених людей.

«Так, Крим  нам не годиться, —  міркував собі мічман. — Можна  рухатись  лише на
схід, до Тамані або Кавказу. Інших шляхів для нас нема».

Сонце вже  звернуло на захід, і  його  проміння сліпило очі. Від спеки  на одягу
виступила  сіль.  Восьмьоркін  з  Чижеєвим хотіли зняти з  себе  тільняшки,  щоб
позагоряти, поки є час, але Кльоцко погрозив на них кулаком:

— Не сміть! Попечетесь.

Друзі сіли рядочком у затінок від паруса. Сени шепнув Восьмьоркіну:

— Я вночі катер-торпеду бачив. Пам'ятаєш, модель у Тремихача? Точна копія!

— Не на добре, Сеню, коли на вахті  сни бачать: або буде карцер, або відсидиш на
гауптвахті.

— Та не у сні, от чудний! Наяву, самий справжній катер.

— А чого мічману не доповів?

— Він же, як і  ти,  не повірить і причепиться:  «На  вахті, мовляв,  чогось вам
часто всячина сниться. Дурниці всякі бачите».

— Тоді до чого ж ти це?

— А до того, що берег, мабуть, близько. Скоро за нами «мессери» ганятись будуть.
Краще було б на північ іти, до партизанів…

І немов на підтвердження його слів, пролунав застережливий голос боцмана:

— Зліва гідролітак!.. Валяй щоглу, лягай!

Друзі притислися до борту баркаса і стежили за фашистським гідропланом.

Літак, видно, натрапив  на масну  пляму, що  лишилася після розбитого підводного
човна, і шукав інших слідів корабельної катастрофи. Помітивши баркас, він зробив
гірку і з  ревом  промчав над  головами принишклих моряків. Тоді  льотчик  почав
віражувати  навколо  дрейфуючого  судна  і  показувати  рукою   на  північ.  Але
чорноморці не відповідали на його сигнали.

Літак віддалився.

— Значить, поблизу кримські аеродроми, — визначив Кльоцко. — Чекай тепер гостей.

— Мабуть, він вважає нас за своїх, бо ж не обстріляв, — сказав Чижеєв.

— Тим гірше для нас: обов'язково підмогу пришлють. Треба  мерщій тікати відціля;
може, не знайдуть — вечорітиме скоро. Запускайте мотор.

На баркасі знову надувся парус і задвигтів мотор.  Накреняючись, суденце помчало
по хвилях із швидкістю гоночної яхти, але відійти далеко не встигло. Незабаром з
півночі в небі виринули дві чорні точки.

— Зібрати паруси і виключити мотор! — скомандував мічман.

Літаки,  наздогнавши  баркас,  спустилися  так  низько  над  ним, що, здавалось,
ось-ось зачеплять крилом.

— Не  вставати! —  наказав Кльоцко. — Хай  думають,  що  баркас  порожній  або з
убитими.

Літаки випустили три ракети, дали кілька кулеметних черг у повітря, а чорноморці
лежали не поворухнувшись, не  виявляючи жодних ознак життя. Вони  підвелися лише
тоді, як фашистські літаки зникли за обрієм.

Баркас знову помчав повним ходом.

Годин зо дві над чорноморцями ніхто не з'являвся. Все затягли сутінки.

— Видно, загубили нас, — полегшено зітхнувши, сказав Восьмьоркін.

— А ти все-таки не спускай з ока горизонту, — сказав Кльоцко.

— А навіщо, товаришу мічман? Якщо катер наздожене, то що  ми їм зробимо? Воювати
нам ніби нічим.

— Як нічим? Без бою здаватися будеш?

— А чого  мені здаватися? Я  й кулаком катер можу розбити, хай поткнеться. А ось
ви як?

— «Хай поткнеться… кулаком можу», — спересердя перекривив Восьмьоркіна Чижеєв. —
Наворожили вже! Зліва, здається, бурун… Ну звичайно! Прямо сюди котить.

Вдалині  справді показався один бурун, а за  ним і другий.  Немов наростаючі дві
грудки  снігу,  котилися  два  буруни по  темній  поверхні моря.  Кльоцко уважно
вдивився і визначив, що попереду йде торпедний катер, а далі — сторожовий.

— Не  здамося,  товариші! — раптом  сказав  Кльоцко із  звичною  йому  у хвилини
небезпеки урочистістю. — Пам'ятайте: чорноморці ніколи дешево не віддавали свого
життя. Якщо живцем захочуть взяти, — руки перебивайте і в горло зубами. На  борт
попадете — захоплюйте зброю і тримайтесь до останнього. От  тільки, як з  Костем
Чупчуренком?

— У  мене  одна  рука  ціла, —  підводячись, відповів  Чупчуренко. Він  був дуже
блідий. — Буду допомагати вам, живим не здамся.

— Правильно, Костю. Ех, і матрос би з тебе вийшов!

Мічман обняв його, і гаковому з мотористом здалося, що він змахнув сльозу.

— Давайте і з вами… може, востаннє бачимося.

Він  по-чоловічому міцно  обняв  Чижеєва, потім Восьмьоркіна і  твердим  голосом
скомандував:

— Всім озброїтися! Стояти на своїх місцях.

Уже добре  було видно  невеличкий  торпедний  катер  і темні  постаті на  ньому.
Зменшуючи  хід,  він  зробив  широке  півколо  і,  погрожуючи   крупнокаліберним
кулеметом, став підходити до баркаса.

Чорноморці, затиснувши в руках хто ніж, хто сокиру, мовчки піджидали катер.

— Вафн хінлеги! — закричав гітлерівець у шкіряному шоломі. — Хенде хох!

Він вимагав кинути зброю і здаватися, але ніхто з чорноморців не поворухнувся.

— Здавайся, рус  матрозен!  Ергіб діх! —  грізніше гукнув офіцер і щось  наказав
своєму кулеметникові.

Той багатозначно завертів туреллю кулемета, але вогню не відкривав.

— Та  ти  підходь,  не бійся! — не  без  сарказму  сказав  Восьмьоркін  і, немов
запрошуючи, махнув гаком.

— Хеер коми! — додав Сеня Чижеєв і поманив рукою.

Гітлерівський офіцер, мабуть,  зрозумів  це як бажання росіян здатися  без  бою,
тому що рішуче клацнув ручками телеграфу. Він бачив перед собою людей, у яких не
було ні  автоматів, ні гранат, і сміливо вів катер. Про всяк випадок гітлерівець
ще раз гукнув своє «хенде хох» і при цьому показав, що треба робити — сам підняв
руки.

Торпедний катер уже так  наблизився  до носа баркаса, що гаковому не важко  було
його дістати.  Кльоцко тільки  зібрався  скомандувати:  «Брати на  абордаж!», як
Восьмьоркін з власної ініціативи  вчепився гаком  за  катер,  ривком підтягся  і
стрибнув на борт до фашистів. За ним метнувся і Чижеєв…

Мічман бачив, як на  катері  зав'язалася бійка,  як розгублено  завертів туреллю
кулеметник, не  розуміючи,  куди  стріляти.  Кльоцко  хотів кинутися на  підмогу
друзям, але спізнився: катер відійшов від баркаса настільки, що стрибнути вже не
можна було.

І в цей час  фашистський сторожовик, про якого чорноморці згарячу забули, з ходу
врізався в баркас…

Кльоцка вдарило чимось тупим у потилицю. Він знепритомнів і впав у воду.






Розділ п'ятий




Чижеєву марився ринг,  оплески, рокіт  великого  залу,  йому було  душно. Боліла
голова, нили руки й плечі.

«Хто ж мене так змолотив? — з  мукою намагався він згадати. — Чому не виносять з
рингу? Невже не минуло ще десяти секунд? Треба встати і продовжувати бій…»

Сеня спробував встати і відчув, що руки в нього не діють.

Поступово  звикаючи  до звуків, він  нарешті  збагнув,  що його  вухо вловлює не
оплески і не гамір людей у переповненому залі, а гул мотора і звичний шум моря.

Руки й ноги його були зв'язані. Він лежав на чомусь м'якому й живому. Сені стало
страшно.

«Де я?  Хто тут  ще?» захотілось йому  гукнути,  але в цей  час блимнуло світло.
Зверху  хтось  зліз униз. Важкі  чоботи  ступили  Сені  на  груди, потім  боляче
придавили живіт, наступили на коліно…

Незнайомець заглянув за перегородку і гукнув щось не по-російськи.

«Гітлерівець! — зрозумів Сеня. І зразу все стало ясне: — В полоні».

В  пам'яті лишилися тільки  невиразні  уривки минулого: він  вскочив на катер  з
Восьмьоркіним…  Степан ударив здорованя в шоломі і, зчепившись із  двома іншими,
покотився  по палубі. Сеня кинувся  на підмогу, його хтось схопив  за ноги.  Він
упав,  боляче забившись  ліктем, потім  підім'яв під  себе  пропахлого  маслом і
риб'ячим жиром товстуна… Два рази  штрикнув ножем і знову схопився.  Здається, в
цей момент промчав сторожовик… затріщав перекинутий баркас.  Мозок  немов голкою
шпигонуло.  «Кльоцко  й  Чупчуренко загинули!» І тут все закружляло. Сеня когось
душив. Його стусали йогами, двічі вдарили чимось тупим…

«Чи живий Восьмьоркін?»  спостерігаючи  за  гітлерівцем,  що  ліз  нагору, думав
Чижеєв.

Коли  нагорі зачинилися  дверцята і в трюмі  знову  стало темніше, Сеня напружив
м'язи і ривком повернувся.

Його обличчя уткнулося в великі холодні руки.

«Чи не труп? Ні. Тіло тепле».

Щоб визначити,  чиї це руки, Чижеєв провів носом по пальцях, по огрубілому ребру
долоні і біля зап'ястя наткнувся на витки конопляного троса.

Тоді він став зубами рвати трос і, видно, зробив боляче тому, хто лежав під ним.
Той ворухнувся. Чижеєв взявся  за  діло ще з більшою  енергією і нарешті домігся
свого: тугі кільця троса ослабли.

— Стьопо, ти? — запитав він стиха.

— Хто це?..

— Тихіше… почують. Це я, Чижеєв.

— Розв'яжи  руки, —  попросив  здавленим  голосом  Восьмьоркін. —  Мене  в якусь
халамиду лицем кинули… дихнути не можна.

— Я, здається, розв'язав, рвони.

Восьмьоркін протягом  кількох  хвилин зовсім не чув своїх  потерплих рук.  Потім
вони  почали  відходити, зап'ястя  занило  від  болю.  Степан,  тамуючи  стогін,
напружив мускули, ворухнув пальцями і визволився з пут.

Перепочивши трохи,  він розв'язав мотузку  на руках Чижеєва  і зняв із своїх ніг
ремені.

За перегородкою, як і раніше, монотонно завивав мотор і хлюпотіла вода.

— Голова просто розвалюється! —  сказав Восьмьоркін. — До крові, видно, розбили.
А ти цілий?

— Не обмацував ще. Зараз спробую встати.

Підводячись, Чижеєв відчув гострий біль у лівій нозі.

Але ступати нею він, проте, міг.

— Розійдусь! Кісток не потрощили, — радісно сказав він. — Ти скількох покалічив?

— Трьох, здається. Вони повисли на мені, як  хорти. Один  навіть зубами  в  руку
вчепився. А ось хто голову провалив, не розібрав. Зразу все замакітрилося…

— Гаразд, Стьопо, сьогодні ми їм ще одну гастроль дамо.

Чижеєв обережно підповз до виходу в  машинний відділ і  заглянув за перегородку.
Там він побачив двох чоловік,  освітлених  синюватим електричним  світлом.  Один
фашистський моторист, певно, дрімав. Він сидів роздягнутий по пояс і,  обхопивши
забинтовану  голову  руками, похитувався.  Поруч з  ним  лежав  автомат.  Другий
німець, невеличкий і товстий, стояв за мотором.

Сеня кивнув Восьмьоркіну, і коли той підійшов, шепнув йому у вухо:

— Всього двоє німців. На одному моторі йдуть. Знайди що-небудь важке.

Восьмьоркін,  закусивши  губу,  взявся  нишпорити  рукою  по  темній палубі. Під
трапиком він намацав ящик з інструментом. Сені Степан вибрав невеличку кувалду з
короткою ручкою, а собі взяв важкий розвідний ключ.

Потім обидва друзі притаїлися біля входу в машинний відділ і стали чекати.

Забинтований фашист сидів собі у забутті,  обхопивши голову  руками. Зате другий
стояв боком біля мотора і, немов передчуваючи щось недобре, час від часу косився
на вихід.

Але  ось  він  повернувся  спиною…  Чижеєв  моментально  просковзнув у  прохід і
замахнувся  над  його  головою  кувалдою… У цей  час  Восьмьоркін  навалився  на
забинтованого фашиста.

Друзі з такою швидкістю  і проворністю  метнули  на  фашистських мотористів свою
зброю, що ті навіть ойкнути не встигли і попадали приглушені на палубу.

Чижеєв для певності ще раз стукнув товстого гітлерівця і, відіпхнувши його вбік,
сам  узявся за реверс[Реверс  —  пристосування  для  зміни  обертів  двигуна  на
зворотний  хід.]  діючого  мотора,  щоб  передчасно не  викликати тривоги  серед
верхньої команди.

Восьмьоркін, заволодівши автоматом, спитав:

— Що ж далі будемо робити?

— Не  галасуй! —  Чижеєв затис йому рот долонею. — В переговорну  трубу почують.
Піднімися  з автоматом і поглянь, що там нагорі. Тільки не  стріляй, разом діяти
почнемо.

Восьмьоркін  вибрався  з  машинного  відділу  і,  обережно  прочинивши дверцята,
виглянув  у  бік  рубки.  Там бовваніли  три постаті. Гітлерівці були  спокійні.
Машинний відділ не викликав у них підозри,  бо мотор працював рівно і катер мчав
у базу на достатній швидкості.

Праворуч  Восьмьоркін побачив темні  обриси хребта,  схожого на безкраю кримську
яйлу. Вдалині ледве вирізнялася вершина гори, що нагадувала Чатирдаг. Це втішило
Степана. Він вернувся  до Чижеєва,  забризканого морською  водою,  і схвильовано
повідомив:

— Південний  берег Криму близько, можна й доплисти. Катер захоплювати ніби ні до
чого, вдвох не справимося з ним. Нашкодити б якнайбільше і втекти.

— А що як тут, на катері, мічман і Чупчуренко зв'язані лежать? Що тоді?

— Ні,  я  бачив: сторожовик біля баркаса  вертівся. Тільки  він міг підібрати. А
сторожовика не видно. Мабуть, відстав.

— Якщо так, то згода, — сказав Чижеєв. — Виходь наверх і,  як  почуєш, що  мотор
заїдає, відкривай по рубці вогонь. Стрибати будемо разом…

Восьмьоркін  зійшов  на  трап,  розсунув  дверцята  скільки  можна  було,  потім
прицілився  з  автомата  в  середню  з  фігур,  що  маячила  в  темряві,  і став
вичікувати. Йому  здалося, що минають не  секунди, а хвилини, десятки хвилин. Та
ось  у спів мотора вплівся якийсь сторонній звук.  Мотор застугонів, потім чхнув
разів зо два і заглух…

Восьмьоркін не гаючись дав чергу  з автомата по рубці, вискочив на верхню палубу
і взявся строчити по бігаючих постатях.

— Стрибай! Швидше стрибай, Стьопо! — крикнув Чижеєв.

Восьмьоркін кинув автомат у воду і разом з Сенею стрибнув у море.

Катер мчав уперед по інерції. Це допомогло друзям швидше відірватися від нього.

Отямившись,  гітлерівці  раптом   зчинили  стрілянину.  Вгору   білими  кульками
понеслися три ракети і посипалися вогняним дощем.

— Пірнай, Сеню! — гукнув Восьмьоркін і, набравши повітря, сам пішов на глибину.

Відпливти далеченько, захеканий Чижеєв гукнув Восьмьоркіна.

— Стривай! Мені черевики треба скинути… вниз тягне.

Восьмьоркін підплив  до друга, допоміг  йому скинути  черевики  й штани, а  тоді
сказав:

— Шкода, що не всіх перебили.

— Нічого, зараз побачиш, яку я штуку з бензоцистерною утнув. Глянь!..

Над  дрейфуючим катером із свистом знявся догори стовп полум'я, потім закрутився
димовий клубок,  пролунав тріск, і клапті розкиданого вогню  закружляли по рябій
поверхні моря.

Друзі  водночас змахнули руками і швидко  попливли в напрямку великої  скелі, що
височіла в синьому мороці.




* * *



Кость Чупчуренко на  всі  лади проклинав себе за те, що не зумів  відбитися  від
німців і потонути в морі.

«Восьмьоркін  і  Чижеєв по-матроськи загинули,  героями, — думав він, —  а я ось
живий.  На  кораблі, напевно,  скажуть: «Злякався  салага. Сам  у полон здався».
Ніхто не знатиме, що гаком мене підчепили. Під ребро залізо ввійшло,  дихнути не
міг.  А Савелій Тихонович  помирає. Не додержав  я  свого  слова. Чому одразу не
пішов на дно?.. Все фашиста хотілося з собою потягти, щоб так на так вийшло».

Чупчуренко сидів прив'язаний до спини гвинтового стільця в маленькій офіцерській
кают-компанії.  Бинт  у  нього  зсунувся  із  плеча,  край розірваної  тільняшки
просочився кров'ю. Рана під останнім лівим ребром кровоточила. «Води б», подумав
він і облизав спраглі уста.

Рожевощокий гітлерівець,  що сидів за вартового навпроти, вловив цей рух і мляво
налив  склянку води  з  графина. Потім почав розглядати воду на  світло,  відпив
половину,  а  недопитого  зненацька  хлюпнув  Кості  в  обличчя.  Бачачи,  як  у
чорноморця від  обурення  надулись жили  на  вилицях,  гітлерівець  хихикнув  і,
калічачи російські слова, сказав:

— Карош є лєдовний туш… сучий син!

— Щастя твоє, що я зв'язаний, — відповів Чупчуренко. — Ти  б  у мене не водою, а
кров'ю вмився, бовур клаповухий.

Він гидливо  відвернувся,  щоб не бачити круглих, мов ґудзики, нахабних  голубих
очей.

«Видно, салага  німецька або курсант, —  подумав  Чупчуренко. —  Куртку  морську
носить і під бобрик підстрижений».

На затоптаному лінолеумі, що покривав палубу, нерухомо лежав  мічман Кльоцко. Із
його напіврозкритого рота зрідка  вилітав  хрипкий подих, а  на губах при  цьому
з'являлася тоненька цівка крові. Старий задихався.

— Гей  ти,  сарделько  чортова! —  сказав  Чупчуренко до  гітлерівця. —  Підніми
мічманові голову.

«Чортова  сарделька»,  видно,  зрозумів  чорноморця,  бо  підійшов  до  Кльоцка,
штурхнув його ногою і, шкодливо озирнувшись, витяг  із  кишені коробку сірників.
Присівши навпочіпки, він запалив одразу два сірники і підніс до вуст старого.

Чупчуренко вилаявся  і від люті спробував звільнити здорову  руку з такою силою,
що стілець затріщав.

Це  сполохало  гітлерівця. Він  підскочив до нього, але переконавшись,  що  руки
росіянина прив'язані міцно, дав щигля в ніс Чупчуренкові.

— Штіль! Сучий син.

Чупчуренко вдав, що покірно знесе все,  але сам був  насторожі. Коли гітлерівець
відійшов од нього, він  раптом різко  повернувся і з  усієї  сили вдарив його  в
живіт кованим носком чобота.

Гітлерівець присів. Чупчуренко ще раз  дотягся  до  нього  і  вдарив  ногою  так
сильно, що весельчак заорав носом у палубу.

Гітлерівець схопився стогнучи. Він прошипів  якусь лайку і забігав по каюті.  На
очі йому попався графин з водою. В шаленій  люті він схопив його двома руками  і
опустив на голову Чупчуренка…

Кость  не зміг ухилитися від  удару. Світло  електричної лампи мигнуло  червоною
блискавкою, і кают-компанія заповнилась туманом.




* * *



Чижеєв  спершу  плив  легко,  навіть  перегнав  Восьмьоркіна.  Потім  він  почав
задихатися  і відставати.  Це  був наслідок дводобового голодування,  плавання в
морі і глибокої непритомності.

Відстань між друзями  зростала. Незабаром голова  Восьмьоркіна зовсім  зникла за
хвилями.

Чижеєв ліг на спину і підняв догори праву руку, щоб вона обсохла на вітрі. Потім
він  заклав  два пальці в  рот  і свиснув. Пронизливий свист долинув  до берега,
сколихнув скелі, і ті відгукнулись багатоголосою луною.

Сеня  свиснув  ще  раз: і  не  просто, а особливо. Так  вони  пересвистувалися з
Восьмьоркіним на Південному Бузі,  коли треба  було подати  один одному  сигнал.
Скелі  знову  відгукнулися,  і  тепер  свист вирізнився  так  чітко,  що Чижеєву
здалося, ніби  Восьмьоркін уже доплив до берега і в свою чергу  відповідає йому:
«Жди, зараз виручу»,

Береги  зліва  і  справа були  спокійні:  вдалині  злітали  мерехтливі ракети, і
блідоголубе жало прожектора розтинало на заході темряву.

Сеня  поплив  у  найтемнішу  частину  узбережжя,  де,  здавалося,  скелі  стояли
півколом, створюючи таким чином затоку. Він плив довго.  Свідомість паморочилась
від одноманітних рухів. В очах миготіло, руки й ноги Чижеєва дерев'яніли.

Він уже плив, мов у гарячці,  майже несвідомо перевертаючись то на спину,  то на
бік,  то на  груди. І байдужість до своєї  долі  щораз більше  опановувала його,
послаблюючи волю  до опору.  Сені навіть було  приємно,  що холод з глибини моря
проймає його кров, паралізує м'язи, туманить мозок.

Чижеєв стрепенувся,  розтер  собі груди, боки  і поплив,  перемагаючи втому. Зір
знову вернувся. Він побачив  над  собою велику  навислу скелю. Біля  її підніжжя
гойдався пінявий пруг.

Тут  не  можна  було  вийти на берег.  Він  поплив уздовж  безмежної, здавалось,
падаючої на нього стіни, як плавають у важкому сні, не  відчуваючи ні ваги свого
тіла, ні холоду, ні пружності води.

Сеня  вдивлявся  у хвилі, і  йому здавалося, ніби з фосфористої глибини  за  ним
стежать блимаючі  очиська  якихось  потвор,  що причаїлися. Тоскний страх охопив
плавця,  і  він мимоволі перевернувся  на спину.  У  висоті кружляли зорі,  вони
роїлися і згорали на льоту. Мерехтливий  пил всесвіту падав на воду, засліплював
очі. Він зажмурився  і  раптом почув тонкий закличний свист. Так свистіти  могла
тільки вона, Ніна.

«Приверзлося», вирішив він і у відчаї забовтав руками й ногами по воді.

Потім він побачив невиразний силует шлюпки. Його стиха покликали. «Шукають… Мене
шукають», зрозумів Сеня і хотів відповісти, але в нього не було голосу.

Все, що було далі, він сприйняв немов крізь сон: чиїсь дужі руки підхопили його,
втягли в шлюпку, хтось розтирав  йому  груди,  хтось укутував  і  вливав  у  рот
рідину, що теплом розливалася йому по тілу.

Сеня  збожеволів би від радості, коли б зрозумів, чиї теплі губи торкнулися його
чола, коли б знав, чиї руки розминають, масажують його затверділі м'язи.

Він  поринув у щасливе забуття  і не бачив,  як шлюпка,  обігнувши дві скелі, що
стирчали з води, пройшла  під  склепіння  звивистої печери, освітленої  вглибині
голубуватим сяйвом.






* * *



Кость Чупчуренко  прийшов до пам'яті  вже не на катері, а в сирій камері. Голова
розвалювалася від болю, горло стискала нудота. Він важко розплющив очі і побачив
над  собою  змучене  вусате  обличчя  боцмана.  Старий  стояв  навколішки   і  з
батьківською дбайливістю змивав з його обличчя кров.

— Пити! — попросив Кость.

— Ну,  слава богу, ожив, —  зрадів Кльоцко. —  Зараз,  Костику,  я  тобі  свіжої
водички роздобуду.

Боцман вихлюпнув те, що було в черепку, на  камінну підлогу, пройшов у куток  до
іржавої труби, що виходила з землі і піднімалася десь за низьку відсирілу стелю,
і витяг крихітний дерев'яний чопик. З труби з шипінням вирвався струмочок води.

— Сам цвяхом пробивав, —  сказав Кльоцко. — Нам же  ні пити, ні їсти  не  дають.
Цілу  ніч мене  очкастий мучив. Під ніс  нашатирний  спирт тикав. Скажи та скажи
йому, як це ми  в морі на баркасі опинилися. А я прикидаюся, що язиком повернути
не можу, очі заплющую і навзнак падаю. Так і не сказав ні слова. Тебе не чіпали:
зовсім ти нікудишній був. Сьогодні, видно, знову допитувати почнуть. Як у тебе з
терпінням, Костю, витримаєш?

— Не знаю, мене ще ніхто не бив і не катував, тільки з хлопцями бився, але  це —
дурниця… Савелію Тихоновичу,  а що як ми… я  в книжці  читав, зовсім  не боляче…
якщо вени переріжемо собі? Кров сама витече, ніби заснемо…  І мучити нас фашисти
не будуть.

Боцман насупився.

— Не  загартувало тебе  ще море, —  з докором кинув він. — Витримати ми повинні,
своїм характером вразити гітлерівців.

Кльоцко випростався. Очі  його  засяяли  якимось внутрішнім світлом, яке зробило
натхненним огрубіле від сонця й вітру обличчя боцмана. Кость помітив, що ґудзики
на мічманському кітелі сяють по-святковому, штани почищені, черевики виблискують
глянцем. Старий навіть в неволі зумів причепуритися  і зберіг вигляд акуратного,
підтягнутого моряка.

На хворостинках, увіткнутих поміж грати вікна, просихав бинт.

«Це він для мене  виправ», зрозумів Кость, і йому  стало соромно за свої недавні
думки.

— Савелію  Тихоновичу, я  дурниці говорив…  голова в мене  страшенно  болить.  Я
витерплю. Краще язик зубами перекушу, але змовчу.

Кость обіперся  на  здорову  руку,  намагаючись  встати.  Мічман  підхопив його,
допоміг зручніше сісти і обняв.

— Любий ти мій Костику, —  зворушено промовив він. — Ми з тобою розкрити рота не
побоїмося, скажемо їм, катюгам, усе, що  захочемо. Може, подивляться вони на нас
і зрозуміють: «Марна річ, мовляв, отаких мучити», і одразу на розстріл поведуть.
Ти співати можеш?

— Можу.

— От  і  гаразд.  Піднімемо ми з тобою  голови  і заспіваємо:  «Раскинулось море
широко…» Радянські  люди нас почують, чайки крильми, мов  хусточками, помахають,
море вщухне. Потім нову  пісню про пас люди складуть, як не  боялися  смерті два
чорноморці… На кораблі довідаються, приспустять прапори і урочистий залп дадуть.
А зараз  — бадьорись, Костю! Я тебе свіженьким бинтом обмотаю і тільняшку зашию.
Хай позаздрять нашій виправці!






Розділ шостий




Восьмьоркіна  з  Чижеєвим,  після  розтирання  і добрячої порції спирту, огорнув
такий  міцний  сон,  що не  лише  вночі,  але  й  вранці  друзів не  можна  було
добудитися.

Моряків  повертали,  піднімали,  трясли,  промивали  їм  роз'їдені  сіллю  рани,
змазували йодом, а вони все не прокидалися.

На голові  у Восьмьоркіна Ніна побачила досить  глибоку рану. Довелося їй  самій
вистригти  й вибрити  місце навколо  рани, підготовити його  до  накладання шва.
Інший би  миттю прокинувся від болю, а  Восьмьоркін лише пробурмотів крізь  сон;
«Ану, не грайся, стукну», і очей не розплющив.

Побоюючись, що  могутній  моряк під час накладання шва прокинеться і  забуянить,
Ніна посадила  на його розкинуті руки з лівого боку свого  батька,  з правого  —
височезного і худого, мов жердина, бороданя Миколу Дементійовича Калузького.

Як тільки дівчина розпочала операцію, Восьмьоркін справді заворушився  і замалим
не підняв  на витягнутій руці Калузького, але  той  своєчасно встиг учепитися за
стіл  із кам'яних брил, і  все скінчилося  добре.  Голову Восьмьоркіну  обережно
забинтували, і він продовжував спати.

Оберігаючи спокій своїх змужнілих,  загартованих вітром і морем учнів,  Тремихач
ходив  гордий і  урочистий. Хто  міг  знати, що ледве  чутний  вибух і  спалах у
темряві принесуть йому таку радість?

Увечері старий навіть розізлився на  свою нестриману  доньку, коли вона, забувши
про небезпеку, відповіла свистом на свист. Він прикрикнув на Ніну і наказав піти
геть із спостережного майданчика. Необережний вибрик дочки  міг виказати  таємну
рацію  і  одну  з  найнадійніших  схованок   партизанів.  Але   Ніна  була  така
схвильована,  що вперше в  житті не послухала його.  Вона  вдивлялася в тривожну
темряву і вимагала:

— Спустімо шлюпку… треба швидше вийти в море, там — наші.

На  шлюпці з  печери вийшли  втрьох і через  кілька хвилин помітили  плавця. Він
добрався до кам'яної брили, що недавно зірвалася із скелі, спробував видряпатися
на неї і безсило повис на виступі.

Побачивши, що знесилений плавець ось-ось  зірветься і піде на дно, не розповівши
таємниці  загадкового спалаху  на  морі, Тремихач не  вагаючись  кинувся йому на
підмогу. Але тільки шлюпка наблизилася, як незнайомець стрепенувся, одним ривком
раптом видерся на край брили і чітко й сердито застеріг:

— Не підходь!.. Назад!

Потім, видно намацавши ногою відламаний шмат каменя, він блискавично  нагнувся і
заніс над головою величенький уламок плитняку.

— Стрибай у воду… Уб'ю!

— Не  лякай,  моряче,  у   нас   —  автомати, —  заспокійливо  сказав  Тремихач,
розгледівши на високому незнайомцеві тільняшку.

— Не знаю, автомати у вас чи гармати… Швидше звільняй шлюпку, бо…

— Ой! Та це ж Стьопа Восьмьоркін! — скрикнула Ніна. — Стьопо, це ми —  тато і я,
Їжачок.

— Ну-у!.. —  не  ймучи  віри своїм вухам, здивувався  Восьмьоркін. — І справді —
Їжачок!

Зраділий,  він переліз у шлюпку і  трохи не задавив Тремихача  й  Ніну  в  своїх
обіймах.

— А я думав, що Сеня збрехав про катер.

— І Сеня з тобою?

— Куди ж він від мене дінеться? Розбрелися ми в темряві. Зараз припливе.

Всі почали вдивлятися в зеленастосині сутінки, але Чижеєва ніде не було видно.

— Треба шукати  його, —  непокоїлась Ніна. —  Може, він  лівіше  поплив,  там не
вибереться на берег.

Виходити на  морський  простір  було небезпечно:  вдалині, за мисом, весь  берег
освітлювався ракетами. Налякані німці нишпорили по морю прожекторами.

Калузький, обернувшись до Тремихача, тихо сказав:

— Далі йти шлюпкою не  можна. За поворотом ми потрапимо в зону досягання променя
берегового прожектора.

Точний і  небалакучий  інженер слів  марно не  кидав.  За довгі місяці печерного
життя  він до дрібниць  вивчив весь район. Довелося скоритися  йому й  повертати
назад.

Тільки  упертість Ніни в недотриманні  всіх пересторог  у цей вечір, її  тонкий,
майже  інстинктивно поданий свист  і  надиво загострений зір допомогли розшукати
Сеню і врятувати від неминучої загибелі.

Несподіване   поповнення  морської  партизанської   групи   двома  відчайдушними
смільчаками,  якими були  Восьмьоркін з Чижеєвим,  схвилювало мешканців  печери:
вони не спали цілу піч.

Та найбільше радів Тремихач. Добру  половину  свого  життя  він  готував  країні
вольових і  міцних хлопців та й сам збирався воювати,  але не  встиг  піти  ні в
ополчення,  ні в  партизанський  загін.  Спочатку  він  був зайнятий  евакуацією
заводського устаткування. Потім фашисти несподівано відрізали всі шляхи відступу
з  Миколаєва.  Віктору  Михайловичу,  разом  з  іншими  інженерами  та   старими
робітниками, довелося висаджувати в повітря  в  доках і на стапелях  недокінчені
коробки кораблів.

В  негоду,  темної  осінньої  ночі  відплив  войовничо  настроєний  Тремихач  із
Миколаєва на рибальському сейнері[Сейнер — невеличке рибальське судно.] маючи на
борту трьох озброєних стариків і двох  дівчат. Він одводив од ворогів на буксирі
своє дітище — майже готовий, але ще не викінчений надшвидкісний катер «Дельфін».

Цілу  зиму  і весну  з  пенсіонерами,  колишніми  заводськими  майстрами, Віктор
Михайлович закінчував своє  судно, сховане біля рибокоптильні у  плавнях. Тільки
воно могло допомогти їм вирватися з полону.

Майже  вся  Україна  й  Крим  були в  руках  окупантів,  лише  оточений  з  суші
Севастополь не  здавався ворогові.  Ось до  нього,  річкою  й морем,  і  вирішив
пробитися  Віктор  Михайлович.   Завдяки  стальному  суцільнозвареному  корпусу,
потужним двигунам і  особливим газовідводам його катер міг розвивати  швидкість,
недоступну звичайним гвинтовим суднам.

Скільки тривожних  нічних  годин  пережили  старі,  просковзуючи  повз  німецькі
спостережні пости до моря!

Опівночі, майже на траверзі Євпаторії, вони  натрапили  на  безпорадно дрейфуючу
рибальську шлюпку з підвісним мотором. Вітром її розгойдувало і гнало на захід.

Обережно підійшовши  до шлюпки  і освітивши  її, вони побачили  двох непритомних
чоловіків і дванадцятирічного хлопчика.

Змучений плаванням хлопчик сказав, що його звуть Вітя, що вони разом з батьком і
дядьком хотіли добратися  на моторці до  Новоросійська,  але в морі їх наздогнав
літак, пробив із кулемета мотор, поранив у  живіт і  в груди  батька, а дядькові
пробив руку.

— З яких місць тікаєте? — запитав Тремихач.

— Із Севастополя. Ми жили за Артилерійською бухтою. Наш будинок розбила бомба.

— Як це із Севастополя? — недовірливо перепитай Тремихач.

— Чесне піонерське, — запевнив хлопчина. — Дядько свої папери й прилади не хотів
лишити фашистам. Ось тут  уся лабораторія, — і він показав  на кілька ящиків  на
носі шлюпки, прикритих брезентом.

Перетягши поранених на катер, Віктор Михайлович з документів установив, що  вони
рідні  брати:  молодшого  наукового працівника Севастопольської  метеорологічної
станції звали  Федором Дементійовичем Калузьким, а старшого, зарослого білявою і
щетинистою   бородою,    довготелесого    інженера   сімферопольської    контори
«Вибухпрому», — Миколою Дементійовичем.

Вітин батько весь час був непритомний, а його  брат, після перев'язки та доброго
ковтка вина, розплющив очі.

— Хто ви? — запитав він здивовано.

Тремихач назвав себе.

— В  Севастополь  не  йдіть, —  застеріг  поранений. —  Наші  війська  позавчора
покинули місто.

— Куди ж  тепер  діватися? — сказав  Тремихач. — Незабаром світанок. Севастополь
був останньою надією…

— Біля мису Фіолент зручна  печера…  В ній  навіть морські мисливці  ховалися, —
промовив Калузький. — Думаю, німці її ще не зайняли.

Взявши шлюпку на буксир,  Тремихач повів  катер  до мису  Фіолент.  Здалека було
видно  Севастополь  у  вогні та  його  осиротілі,  затягнуті  димом  бухти.  Від
споглядання цієї картини сльози застилали очі.

Втікачі цілий  день стояли  в сирій і  напівтемній печері  мису Фіолент. З  боку
Херсонеського  маяка  доносились розкотисті  вибухи  і  часті  постріли. Там  ще
тривали бої з моряками, які засіли на суші.

Почали радитися, куди ж вирушати далі. Пального  було не більше як на три-чотири
години. Про перехід на Кавказ нічого було й думати.

Новий знайомий — довгов'язий інженер Калузький — виявився дуже корисною людиною:
він з'їздив  і пішки сходив увесь Крим і  знав  його не гірше,  як свій  робочий
стіл…

— Я б вам ось що порадив, — сказав  він. — Тут стояти небезпечно: через день-два
гітлерівці знайдуть  нас. А на південному узбережжі  багато печер. Цей район має
багато підземних порожнин. Вода там — віртуозний  архітектор. Років  з  двадцять
тому ми  з братом знайшли одну печеру.  Коли  ми проходили повз  неї,  обгинаючи
навислі скелі, в нас і гадки не було, що там  є прохід. Тільки дивна течія, якою
несподівано  віднесло  шлюпку,  примусила нас налягти на  весла і підгребти  під
низько навислу над водою скелю. І тут, у напівтемряві, ми знайшли широку щілину.
Шлюпка пройшла  в неї вільно. Печера здалася нам  схожою на парадний зал  палацу
гномів.  Її  склепіння, увішане  люстрами  з  молодих  бурульок  сталактитів,  і
випуклості стін, химерно залиті вапняковими кристалічними напливами, були осяяні
промінням денного світла, що пробивалося в якусь тріщину. А в  глибині, де шумів
водоспад,  у  фосфоричному  тумані височіли колони — сталагмітові ідоли. Правда,
під  час землетрусу  в  тисяча  дев'ятсот двадцять  сьомому році  майже  всі  ці
прикраси обсипались. Але печера лишилась  такою  самою.  Вона суха і має щось на
зразок  антресоль — два кам'яні  майданчики, що  лежать  один над одним широкими
східцями. Туристи знають печери Біньбаш-коба і Суук-коба, а наша майже нікому не
відома і тому може бути чудовим сховищем.

— У нас вибору нема, — сказав Тремихач товаришам. — Уночі підемо  шукати  печеру
Калузького. Там же лісовий район, — може, з партизанами зв'яжемося.

Печера справді  була такою, як  її описав Микола Дементійович, але повітря в ній
було трохи затхле, і подекуди зверху стікала вода.

Багато  тижнів довелося  витратити  на  те,  щоб  зробити  в печері  пристань  і
розширити щілину, через яку доходило денне світло.

Одужавши після поранення, Калузький разом з Вітею та дівчатами ходив у розвідку.
Ночами вони за півмилі від печери приставали на шлюпці до берега, маскували своє
суденце  серед каміння  і  цілісінькі  дні  були в  лісі,  запасалися  горіхами,
жолудями,  дикими грушами, виноградом і  вишнями.  Серед  руїн розбитого  бомбою
санаторію вони знайшли деяке домашнє начиння: притягли в печеру чотири поламаних
діжка, кілька обгорілих ковдр і матраців, два стільці, великий уламок дзеркала і
багато різного посуду.

Боячись зрадників, вони не наважувались  заходити  в татарські селища. Лише Віті
вдалося  познайомитися  з росіянами хлопчиками-пастухами  і  виміняти в  них  за
бінокль ягня.  Від хлопчиків він довідався,  що  ворожий  гарнізон  і фашистські
катери стоять у селищі за мисом. Про партизанів  пастухи нічого не говорили, але
з їхніх  натяків  можна  було  догадатися,  що ті десь  у  горах за  приморською
дорогою.

Взимку вологі стіни і  холодна кам'яна підлога  печери призвели  до  ревматичних
захворювань стариків. З'явилася  цинга. Довелося  варити  хвою  разом з  ягодами
шипшини,  робити  в  нішах  утеплені  кабіни  та настилати дерев'яні підлоги. За
деревом, дошками, цвяхами та бляхою ходили ночами на руїни санаторію.

Хліба й  овочів не було. Харчувались  тільки  каштанами, свіжою  рибою, копченим
дельфінячим салом, крабами та рачками.

Двоє  старих померли  в  лютому, третій  навесні  наскочив  на німецьку міну,  а
Вітиного батька поховали ще раніше.

Життя  стало нестерпним. Вирішили за  всяку  ціну зв'язатися  з партизанами.  На
берег біля приморської дороги висадили обох дівчат і Вітю. Дівчата, під виглядом
втікачок з Керчі,  легко  влаштувалися  на  роботу  в селищі  за мисом  і почали
запасати кукурудзяне борошно, цибулю, картоплю. А Вітя завів широке знайомство з
хлопчаками  і  незабаром розшукав  партизанів.  Він  повернувся  в  печеру з  їх
представником — карооким і кучерявим парубком Тарасом Пунчонком.

Так  налагодився  зв'язок і  досить терпиме  існування, але не було головного  —
бойових сутичок, вибухів і  диверсій, про що мріяв Тремихач. Штаб партизанського
загону  наказав  зберегти печеру  як  таємний  склад  трофейної зброї,  бензину,
вибухівки, медикаментів і запасного радіозв'язку з Великою землею. Про існування
печери  знали  тільки  командир  загону,  його  заступник,  начальник  штабу  та
зв'язковий партизанів Пунчонок.  Складу  печерної групи вирішили не збільшувати,
щоб  не  пробрався до неї зрадник або  базіка.  «Дельфіна», який  міг перемагати
великі  відстані і  швидко зникати  від погоні, використовували тільки в окремих
випадках для розвідки і зв'язку з віддаленими загонами.

Спокійне життя сторожів запасної рації  не задовольняло войовничого Тремихача та
невтомного експериментатора Калузького. Влітку вони відкликали з селища  Ніну  і
запропонували їй по  черзі з Вітею нести вахти по охороні печери, а самі взялися
за дослідження підземного русла річки.

Печерна  річка  під  час  великих  дощів  здувалася  й  каламутніла. Отже,  десь
недалечко вона просочувалась крізь верхні шари глинястого грунту.

Тремихач із  Калузьким  піднялися нагору за водопад  і,  після двох днів роботи,
висадили в повітря скелю, з-під якої витікала вода.

Скеля розсипалася  в дрізки,  і перед дослідниками відкрилося русло річки, схоже
на  тунель.  Старики  запалили смолоскип, взяли  з собою автомат,  вибухівку  і,
зігнувшись, по коліна в воді, рушили вперед.

Тунель круто повертав на північний схід. Мандрівники засвітили ще один смолоскип
і, де  повзучи, а  де продираючись,  просувалися далі. Раптом попереду  почулося
гарчання. Тремихач побачив у миготливому світлі смолоскипа двох невеличких рудих
псів з вишкіреними зубами.

Він випустив на них чергу з автомата, пси зникли.

— Гірські шакали, — сказав Калузький. — Раз вони тут влаштувалися, значить, десь
тут є вихід на сушу.

І  справді, метрів  через  тридцять був вихід,  що виводив у кам'янистий рівчак,
порослий  колючим чагарником.  У  Тремихача  це  відкриття  породило  войовничий
настрій.

— Тепер ми самі нападатимемо на німецькі обози і постачатимемо іншим боєприпаси…

Але перший  наскок на приморське  шосе трохи охолодив його.  Йому  з  Калузьким,
правда,  вдалося   підірвати   гранатами   дві  вантажні  німецькі  машини,  але
скористатися  трофеями вони не зуміли. Старим невистачило сили і вправності, щоб
своєчасно спуститися із скелі.  До окупантів підоспіла підмога, і обидва хоробрі
вояки насилу врятувалися.

Біг по місцевості з перешкодами вимотав перетруджені серця старих. Після вилазки
вони днів зо два відлежувалися  і покірно  вислуховували не дуже приємні  Нінині
докори за їхню поведінку.

Поява  Восьмьоркіна  з Чижеєвим  могла  все  змінити.  Схвильований Тремихач уже
гордовито поглядав на дочку і, походжаючи по печерному майданчику з  закладеними
за спину руками, будував майже фантастичні плани перемог на суші і на морі.

А  моряки ніяк не  прокидалися. Вони  щось  бурмотіли  у сні,  дружно  хропли  і
посвистували носами. Тремихач, нетерпеливо ждучи їхнього пробудження, нарешті не
втерпів, і не зважаючи на умовляння дочки, почав тормошили Восьмьоркіна.

Сонний велетень замалим  не вліпив йому  ляпаса, і тільки завдяки своєму досвіду
тренер встиг вивернутися,  перехопити зап'ястя моряка  і так натиснув на пальці,
що той зразу прокинувся.

Стьопа  хвилин з п'ять протирав очі  і здивовано оглядав кам'яні стіни печери та
її мешканців. Тоді спитав:

— А де боцман Кльоцко?

Довідавшись,  що про мічмана ніхто  нічого не  знає, що вони з Чижеєвим проспали
майже добу, Восьмьоркін злякано схопився і підняв за плечі приятеля.

— Прочумайся! Аврал! Сачкуємо тут, а мічман з Костем… Вставай!..

Чижеєв схопився ще  сонний,  почав  шарити рукою, шукаючи  свої штани і черевики
біля уявного рундучка.

Ніна так і покотилася зо сміху.

— Сенюсю, ти ж не на кораблі… Розплющ очі!

Почувши дівочий голос, Чижеєв завмер, потім розплющив очі і, скрикнувши, кинувся
обнімати Їжачка.

На радощах і Ніна забула про присутніх. Пригорнувшись до Чижеєва, вона так палко
відповідала на його  поцілунки,  що Восьмьоркін сором'язливо  відвернувся,  йому
стало ясно, кого дівчина ждала всю війну.






Розділ сьомий




Із одягу  в друзів збереглися  тільки  флотські  пояси, тільняшки  і  труси.  Це
зажурило їх обох: де взяти  обмундирування? У  Тремихача в запасі  були стьобані
ватяні куртки і такі самі штани на зиму. Але їх треба було ще прати і латати.

На перший час  Ніна віддала  Сені свій барвистий  халатик,  а  для  Восьмьоркіна
розшукала серед шмаття батькові тренувальні штани і гумові чоботи. Робити нічого
— друзям довелося миритися з печерним обмундируванням.

— Гаразд, —  сказав  Сеня, —  будемо ходити, як  «пірати»,  поки  не  роздягнемо
якихось фашистів. Ось тільки чи на Восьмьоркіна знайдемо?

— Знайдете, — запевняла Ніна. — Я одного здоровила тут бачила, в окулярах ходить
цей бовдур.

— Спасибі, Їжачок! — подякував Восьмьоркін понуро.

— Пробач,  Стьопонько,  любий,  я не  хотіла тебе образити.  Ти ж без окулярів і
пропорційний… зовсім інший.

— Загалом ясно: я пропорційний бовдур, — сумно сказав Восьмьоркін.

Все було в печері незвичайним. Поряд з бурульками сталактитів дзвінко вицокували
ходики, а нижче  них до стіни  був прироблений електричний дзвінок. Над камінним
столом  із брил висів у оздобленій черепашками  рамці вирізаний з газети портрет
Сталіна.

В  нішах,  прорубаних  у  вапняках,  були  влаштовані  обшиті  дошками  каюти  з
крихітними печами. В каюті,  де жила Ніна,  стояло  низеньке  ліжко, по-дівочому
застелене  білим мереживним  покривалом.  На  уламку  сталактита  стояв  портрет
Ніниної матері і висока кришталева вазочка з засохлими гілочками мімози.

В глибині нового житла чорноморців шумів водоспад; його води скочувалися вниз до
пристаньки і з шипінням збігали під низеньке чорне склепіння у море.

На  першому, досить  просторому майданчику, що метрів  на три височів над рівнем
води, крім плитнякового стола, схожого на плоский  гриб, у напівтемряві виднівся
обтягнутий клейонкою вузький і довгий дерев'яний стіл. Над ним  височіли стелажі
з  хитромудрими  приладами  і  висів ліхтар  «летюча  миша». На клейонці  стояли
аптекарські терези, якісь баночки, спиртівки і набір мензурок.

Недалечко, майже в  самому кутку, з цегли, мармуроподібного каменю та глини було
викладено  кумедну  піч. З одного боку  вона  мала вигляд каміна,  а з другого —
звичайної кухонної плити,  на якій зараз кипіла вода в каструлі, шкварчало масло
на сковороді і тоненько посвистував мідний чайник.

«Отут я  собі  постіль влаштую, —  діловито  подумав Восьмьоркін. — Біля камбуза
веселіше буде».

В протилежному кінці були прорубані східці  крутого трапа  на верхній майданчик,
що йшов у глибину печери  за  водоспад.  Там,  нагорі, містилися  склади,  рубка
радіостанції та був прохід на спостережний майданчик.

Все  це обладнання, перемішане  з  дикістю печерного віку,  викликало  в Чижеєва
захоплення. Щождо  Восьмьоркіна, то він трохи ожив, тільки коли почув запрошення
обідати і побачив  на кам'яному столі миску з  підсмаженими пончиками, плавлений
сир і копчену рибу.

Він любив «бачкову тривогу» (так матроси називали сигнал на обід) і за столом не
поступався  першістю  навіть  перед  найкращими і  найдосвідченішими їдунами  із
старих служак на кораблі.

Але  в печері за столом диктувала  медичка Ніна. Вона виставила  друзям по чашці
прозорого бульйону та по блюдечку дрібних сухарів і сказала:

— Після довгого голодування вам не можна більше.

— Що ти, Їжачок! З нами від засмаженого барана нічого не станеться.

Ніна  була  непохитна.   І  це  знову  страшенно  засмутило  Восьмьоркіна.   При
обговоренні  плану  наступних дій  він,  незважаючи  на  кволість  і нездужання,
наполягав на  негайній вилазці  —  для розшуків Кльоцка та  Чупчуренка. І досить
було  Чижеєву підтримати Ніну,  яка радила  почекати повернення  Віті (він учора
пішов на розвідку в  селище  за мисом),  як  Восьмьоркін зігнав на Сені всю свою
досаду.

— Я  бачу, Сеня  вже  навоювався,  йому  тепер підлікуватися цікаво  бульйоном з
грінками. А в мене характер морський: я сам берегом  піду, з десяти фашистів дух
випущу і дізнаюся, куди вони боцмана поділи.

Ображений Чижеєв відповів так:

— Не спиняйте, хай Восьмьоркін вийде звідси і спробує стати  кульгавою береговою
мішенню, а  то  гітлерівцям нема в що  поціляти.  І  хто зна, може, йому повезе:
вдасться розсмішити ворога.  Фашисти як побачать  незнайомого  здорованя в нових
штанцях, так враз від реготу  ослабнуть, самі в руки полізуть і всі відомості  в
письмовій формі викладуть.

Восьмьоркін  побачив стримувані  посмішки друзів,  зрозумів,  що і в  словесному
змаганні він зазнає поразки.

— Дайте  мені  автомат  з   десятьма  касетами, —  почав  він  вимагати,  рішуче
підводячись, — я  покажу, хто  з нас дурний.  Я, звичайно,  не спеціаліст молоти
язиком, але статут  морської служби викопаю  — розшукаю товаришів і,  якщо  вони
живі, визволю або загину. Ось яка моя програма.

Суперечка друзів щораз могла розростися в серйозну сварку. Занепокоєний Тремихач
поспішив посадовити  Восьмьоркіна  і  наказав  Ніні  видати  йому  другу  порцію
бульйону.  Він   взявся  по-дружньому  переконувати   Степана  в   недоцільності
поквапливих  дій, хоча в душі тішився, що добродушний важкоатлет став таким злим
і нетерплячим.

— Куди ж  ти підеш  без  провідника?  Гітлерівці весь берег замінували,  бояться
десанту з моря.  Нічого не  вдієш,  доведеться потерпіти до повернення Віті. Він
хлопець моторний, про все  довідається. А  яка дівчина в  нас  там  діє! Катюшею
звати. Ніна проти неї теля. Одержимо повні відомості, отоді…

— Мені цього пояснювати не треба, — сказав Восьмьоркін, доїдаючи бульйон і, ніби
ненароком, присовуючи до себе миску з пончиками. — Я не проти того, щоб почекати
для вірності справи.

— То чого ж ви з Сенею сваритеся?

— Це  в  нас півбаковий  номер був, —  пояснив  Чижеєв,  теж присусіджуючись  до
пончиків. — Інакше у вас із голоду вмреш.

І  не  встигла Ніна оглянутися,  як від пончиків на  дні миски  лишилися  тільки
підгорілі крихти.

— А тепер би ще  бульйончику  з грінками та повечеряти по-корабельному, — сказав
повеселілий Восьмьоркін, — то без усякого харчу ще добу проспав би.

Зміна  його настрою  викликала загальний  регіт.  Тремихач  від  радощів вирішив
почастувати дорогих гостей захованою пляшкою  старого  кримського вина,  а потім
оглядом «Дельфіна».

Впізнавши в «Дельфіні» катер, який два дні тому пронісся тінню у досвітній імлі,
Чижеєв подався  до нього з таким же запалом, з  яким  недавно  кинувся  обнімати
кохану дівчину.  З  допомогою  Тремихача він розкрив обтічний  ковпак з  легкого
металу  і плексигласу,  забрався  в  катер  і, засипаючи питаннями  винахідника,
взявся перевіряти  і обмацувати незнайомі  прилади. Своєю нетерпеливою цікавістю
він  заразив і Восьмьоркіна. Сеня Чижеєв недаром на кораблі вважався пристрасним
любителем технічних новинок.

Коли моторист зійшов  з  катера,  Ніна  не впізнала  свого барвистого  халатика:
азартний дослідник  так засмальцював гарненький ситець,  що халат не оглядаючись
можна було віддати на ганчір'я для обтирання паровозів.

Чижеєву захотілося самому запустити  двигун «Дельфіна» і пройтися  на  катері  в
море,  але його запал  охолов  від  математичних обчислень бороданя  Калузького:
пального  лишалося тільки на сім годин плавання, його не можна було витрачати на
легковажну прогулянку.

— Де ж дістати пального?

— Для цього, — сказав Калузький, — треба  пограбувати аптечний склад і авіаційну
маслобензозаправку.

Калузький напевно перебільшив  кількість  необхідних  елементів, щоб  відбити  у
моториста бажання без потреби витрачати пальне.

— Для такого катера ми з Восьмьоркіним любісіньку аптеку розгромимо. Якщо треба,
дві бензозаправки дістанемо, — запевняв Чижеєв,

Але навіть  найщедріші  обіцянки  не  могли  б  задобрити  ощадливого  інженера.
Пального він так і не дав.

Щоб  підбадьорити   засмучених  скупістю  Калузького  друзів,  Тремихач  вирішив
показати їм печерний хід на сушу.

Побачивши перед тунелем розбиту вдрізки міцну скелю, Чижеєв здивувався:

— Як це ви вдвох пробили таку стіну?

— За  нас  амонал  і  математика  Миколи   Дементійовича  працювали, —  відповів
посміхаючись Тремихач. —  Калузький  так наловчився  діяти, що  в  нього  амонал
струже каміння, як рубанок. І головне, без гуркоту, майже пошепки. Круглий стіл,
який   красується  посередині  жилої  площадки, —  це  теж   справа  рук  Миколи
Дементійовича.

Біля виходу з підземелля  Калузький показав морякам невеличкі  дірочки, зроблені
буравом між шарами вапнякових порід.

— Тут у  разі  небезпеки в нас  станеться завал.  У ці шістдесят три отвори буде
закладено  невеликі  заряди  вибухівки,  з'єднані однією  ниткою.  Уламки породи
сповзуть униз і закриють тунель.

— Тут  у  нас  лежать  заряди, — вказав він  на  цигаркоподібні  довгі трубочки,
складені в ніші.  —  Якщо  всю цю  вибухівку  скласти в одне місце, вийде  шашка
завбільшки з  Восьмьоркінів кулак.  Вибух за  одну десятитисячну частку  секунди
перетворить  таку  шашку в  тисячу літрів  що-найлютішого  газу.  Удар  миттьово
розширених газів може рознести на порошок величезну скелю. Але  ж  ви знаєте, що
паровий молот, який сплющує в млинець  стальну болванку,  в  руках  досвідченого
майстра акуратнісінько розколює горіх.  Шкаралупа тріскається, а ядро  лишається
цілим.  Паровим  молотом  можна  закрити  і  кришку  кишенькового годинника,  не
роздавивши  скельця, є такі фокусники. Досвідчений  підривник може зірвати піч у
тій кімнаті, де ви будете спокійно пити чай. Для цього він, звичайно, встановить
міцність цегли,  зробить досить складні математичні обчислення і вкладе  не один
заряд, а десятків зо  два невеличких  зарядиків. Кожен  окремий заряд не зробить
шкоди печі,  він  навіть  не  розколе цеглини, а  всі вони, підірвані  водночас,
трусонуть так, що розсиплеться глина, що  скріплює цеглу, і піч,  немов чхнувши,
розвалиться.

Друзі вийшли на поверхню  землі і опинилися в загородженому камінням рівчаку, на
схилах  якого росли  кущі  «держи-дерева»,  шипшини  та  дикого винограду.  Далі
виглядали невисокі сосни з пишною хвоєю.

— Ого!  Здорово   замаскувалися! —  вигукнув,  оглядаючи  місцевість,  Чижеєв. —
Гітлерівці не скоро знайдуть прохід.




* * *



Другого дня Восьмьоркін з Тремихачем ловили рибу із шлюпки біля виходу з печери.
Ніна варила обід. А Калузький  з Чижеєвим заготували сорок літрів пальної суміші
і залили її в баки «Дельфіна».

Після  обіду Микола  Дементійович,  засвітивши «летючу мишу»,  сів за  свій стіл
робити  якісь записи.  Восьмьоркін  з Тремихачем лягли  спочити. Чижеєв з  Ніною
могли побути вдвох наодинці. Вони пробралися на спостережний майданчик.

Тісно пригорнувшись одне до одного, моряк і дівчина, мов зачаровані, дивилися на
золотисті тіні,  які то спалахували, то згасали  на заході. Там  небо  обтяглося
перистими хмарами і бузковим маревом. Потім зразу щезли всі багряні відблиски, і
море стало темним. Від цього й вітер немов ущух,  і чайки кудись  зникли. Тільки
десь збоку морський  прибій перекочував  гальку, немов свинцевий  дріб. Але  цей
неугавний шурхіт моря до того був звичний, що він наче й не порушував тиші.

Раптом щось чорне і велике виринуло з глибини за якусь сотню метрів від печери і
з  легеньким  сплеском зникло. А через секунду-дві  на гладенькій поверхні  моря
немов показався край чорного колеса з лопатями, прокотився під водою і сховався.
Потім знову появилося троє таких коліс. За ними ще й ще… Здавалося, що під водою
запрацювали якісь дивовижні млини.

— Дельфіни  на  полювання вийшли, —  сказала Ніна. —  Вони іноді в нашу  печерну
річку заскакують рибою поласувати. Ми за весь час штук двадцять забили.

— Шкода їх  убивати, — сказав Сеня. — Веселі тварини. Інший раз у морі нікого не
зустрінеш, тільки дельфіни  і потішать.  Люблю дивитися, як вони по-молодецькому
мчать і перекидаються прямо під форштевнем.




* * *



Пізнього вечора у печері пролунав дзвінок.

— Вітя прийшов, —  сказав  Микола  Дементійович і, захопивши  автомат,  пішов до
виходу.

Незабаром він  вернувся з запорошеним і стомленим  хлопчаком, який  приніс листа
від Каті.

Тремихач мовчки  прочитав  цього листа перед  ліхтарем  і,  тамуючи  хвилювання,
спробував згорнути  шість тоненьких аркушиків так само, як вони були складені до
цього, але не зміг:  пальці стали  ніби  чужі.  Лист був такий, що міг обурити і
сповнити  гіркотою кожне російське  серце. Боячись,  щоб  зміст цього  листа  не
наштовхнув моряків на необдумані вчинки, Віктор Михайлович спробував  переказати
його своїми словами. Але цим тільки викликав недовіру до себе.

Саме лиш  усвідомлення того,  що  мічман із салаженям живі, що їх чекає  страшна
смерть у  муках, так  схвилювало Восьмьоркіна з  Чижеєвим,  що  вони відмовилися
вечеряти  і не могли говорити ні про що інше, а тільки про врятування товаришів.
Гадаючи, що Тремихач приховав найважливіше, вони уперто вимагали:

— Дайте в провідники Вітю. Ми самі умовимо партизанів напасти на селище. Байдики
бити отут нам ні до чого.

Довелося лист прочитати вголос, і не самому  Тремихачу, а передати його Чижеєву.
При  цьому Восьмьоркін примостився за спиною  друга  і  уважно  стежив, щоб Сеня
жодного слова не пропустив.

Лист починався з прохання, видно, вкрай зневіреної дівчини:





«Дорогий  Вікторе Михайловичу!  Заберіть мене.  Не можу я більше!  Нема  сил,  я
збожеволію без вас. Ніколи ще мені не було так до болю трудно.

Клятий Штейнгардт  не дає  спокою.  Я,  здається, писала вам, що, на лихо  собі,
привернула його увагу. Коли б ви знали  цю підозріливу  жабу з обрюзглою пикою і
сітяними банькатими очима! До чого принизливо й важко говорити з ним  і вдавати,
що він не викликає в  тебе огиди, та де там — прямо нудоти! Але я змушена грати,
інакше — провал.

Користуючись  тим,  що він тут і  старший  морський  начальник,  і комендант,  і
зондерфюрер, Штейнгардт робить з людьми все, що йому заманеться.  Хоча я дитячий
лікар, він  перевів  мене в  санітарні наглядачі на  пристань і  оголосив  своєю
особистою перекладачкою. Робити мені буквально нічого. Єдиний і найогидніший мій
обов'язок — стирчати в нього перед очима. Він навіть до мене додому може зайти в
будь-який час і цинічно пояснити свій прихід бажанням вивчати російську мову.

Я терплю його залицяння, брешу йому,  як умію,  але це не може тривати далі. Він
уже  косо і з  підозрою поглядає на мене, докоряє за нещирість і, щоб  зламати в
мені дух опору, тягне на допити  як  свою перекладачку, хоча й без мене  розуміє
по-російськи. Він уміє вимотувати душу.

Кілька  днів тому сторожовими  катерами були  захоплені в морі мічман і  молодий
матрос. Їх зняли з парусного баркаса і привезли до нас непритомних.

Моряків допитував сам Штейнгардт.  І я переживала муку, не меншу, ніж вони. Мені
спочатку запропонували сказати літньому мічманові:

«Якщо ви  точно покажете  на  карті,  де базуються  червоноармійські кораблі,  і
поясните,  з  якою  метою виходили в море, з  ким  вели  бій  і як опинилися  на
баркасі,  то  врятуєте себе  і  вашого підлеглого.  В противному разі  —  будете
розстріляні як шпіони».

Моряк  зміряв  мене презирливим  поглядом  і  з  величезною  гідністю  промовив:
«Шпіонів  ловлять  передягнутими,  а   ми   й  сьогодні  стоїмо  перед  вами   в
військово-морській формі.  Нас можуть судити лише як полонених. Скажіть цій жабі
в окулярах, що я обрав розстріл». «Це ваше  останнє слово?» запитала я на вимогу
Штейнгардта. Я дуже непокоїлася, що моряк  зараз завагається, що він захоче жити
і чим-небудь викаже свою слабкість Але він був твердий і навіть запідозрив мене,
що я неточно передала його слова:

«А ти що ж, по-російськи  перестала  розуміти?  Передай своїм гадам,  що  мічман
Савелій Кльоцко ніколи перед ворогом прапора не спускав і розстрілу  не боїться.
Точно передай. Не вигадуй фіглів-міглів».

Старого зразу ж вивели, а молоденькому пораненому матросикові сказали сісти. Але
він, хитаючись від нездужання, відповів:

«Нічого мене запрошувати сідати. Можете вивести  і поставити поряд з мічманом. —
І потім повернувся до мене —  Слухай-но ти, шоколаднице! Просемафор  фрицам,  що
матрос Костянтин Чупчуренко бажає поділити долю свого товариша. Ясно? Зрадника з
мене не зроблять».

Матроса довго умовляли,  йому спершу обіцяли негайну лікарську допомогу, а після
вилікування  — повну волю. Потім спокушали грішми і нарешті  почали  погрожувати
катуванням  і повішенням. Але  побачивши,  що  він  навіть губу  закусив, щоб не
проронити зайвого  слова, зірвали бинти  і почали шмагати нагайкою по ранах так,
що кров бризкала на всі боки. А він мовчав, поки не впав непритомний.

Потім знову привели старого. І я, як найпідліша з підлих, мусила брехати йому:

«Мовчання  ваше  вже  даремне, —  перекладала я  слово  в слово  ганебну  брехню
Штейнгардта, а зондерфюрер стежив за інтонаціями мого голосу. — Матрос Костянтин
Чупчуренко нам усе розповів. Ми тільки хочемо уточнити відомості…»

«Брешете, собаки! — перебив він мене. — Матрос Чупчуренко — мій  вихованець. Він
не може бути зрадником».

Яка я була  вдячна йому за непохитну віру у свою людину! В той момент я побачила
вас, Вікторе  Михайловичу, і немов почула  голос:  «Тримайся,  Катю,  ми в  тебе
віримо, ти витримаєш цю муку».

Що було далі, я не зможу точно передати. Таке буває тільки у важкому, кошмарному
сні. Якщо можна балансувати на грані  свідомості і божевілля, то я була  на  цій
межі.

Я не пригадую всього, але бачила, як заклали в лещата руку старого і піднесли до
неї свічку. Шкіра задиміла,  тріщала  і  лопалась,  а старий  моряк  тільки  раз
докірливо сказав: «Нащо руку переводите, йолопи? Усе це марно».

Потім йому викручували зв'язані  руки палицею і підтягували їх до потилиці. Били
по п'ятах. А він усе мовчав і тільки з недоброю усмішкою дивився на катів.

Мені  здається, що тут і катам стало страшно. Штейнгардт уже не помічав, що мене
трясе  лихоманка,  що я плутаю фрази. Він сам узявся плямами, скажено  кричав на
старого,  бив його.  І  лють гітлерівця перед  непохитною волею моряка виглядала
жалюгідно.

В камері катувань я зрозуміла, що  можна перемагати духом,  що я мушу вистояти і
повідомити всім  нашим про подвиг героїв. Це  був мій обов'язок, моя плата за їх
презирство до  «зрадниці». Я вся здригалася від внутрішніх ридань,  але  очі мої
були  сухі.  Духовна сила моряків вберегла мене  від істеричного вчинку.  Тільки
дома я наплакалася вволю.

А сьогодні Штейнгардт наказав  медикам  протягти життя полонених і,  якщо можна,
поставити їх на ноги. Він задумує новий допит.

Боюся, що не  витримаю катувань вдруге.  Мене так і  пориває гукнути морякам: «Я
ваша, ваша!» О, коли б у мене була граната!

Моряків зараз не  врятувати.  Гітлерівці  після здачі  Новоросійська насторожені
страшенно. Вони  ждуть  десантів  з  моря, без кінця мінують,  обплутують дротом
береги,  будують  укріплення.  Схему я  надсилаю  окремо. Але й нападати  з  гір
ризиковано: скрізь посилені патрулі. З двома-трьома сотнями нічого й потикатися:
помітять і переб'ють.

Як бачите,  я нічого не замовчую  і вперше признаюся в своїй слабості. Подумайте
про мене,  Вікторе Михайловичу. Відомості можна одержувати ще  й іншим шляхом. Я
тут завербувала двох дівчат.

Міцно цілую вас усіх.

Катя».




— Ну  от, а ви стримували! —  коли було прочитане  останнє слово, сумно промовив
Восьмьоркін. — Якщо попадеться мені цей зондерфюрер, я з нього жили повитягаю!

І він до хрускоту стис кулаки.

— Попадеться! — сказав Чижеєв.

Голос його був приглушений, обличчя потемніло.

Ніна стояла бліда, вона  була приголомшена тим, що почула з листа,  і розгублено
дивилася на Сеню. А той, намагаючись не зустрітися з нею поглядом, квапливо одяг
ватяну  куртку, підперезався поясом і сів перезувати гумові  чоботи. Боячись, що
друзі зараз  підуть  і  зникнуть назавжди, Ніна обняла батька за плечі і шепнула
йому:

— Тату, я замість Віті з ними піду.

— Ні! — сердито відрізав він. — Досить і без тебе божевільних.






Розділ восьмий




Вихрастого,  рудоволосого   Вітю  партизани  прозвали  Ластовинкою.  Його  трохи
кирпате, задерикувате обличчя  було рясно всіяне  золотавим ластовинням. Але сам
Вітя вважав себе вождем невтомного хлопчачого племені партизанських слідопитів і
був у них під таємним іменем — Ятів Гроза Шакалів.

Кмітливий  і проворний, він  умів  непомітно  пробратися  гірськими  стежками  в
партизанський  табір і не  боявся  сам  ночами прослизати в селище за мисом. Він
знав, де  стоять фашистські пости,  знав, якими скелястими трущобами і завулками
найзручніше обходити їх і де можна відлежуватися.

Восьмьоркіна з  Чижеєвим Вітя спершу повів через якісь кручі,  потім спустився в
долину і вивів на широку стежку.

— Цією стежкою гітлерівці в госпіталь і на пристань ходять, — пояснив він.

В цей  час  попереду  спалахнув  червоний вогник, за  ним —  другий.  Вогники то
спалахували, то погасали.

— Курять, — сказав Вітя, притримуючи моряків і вдивляючись у темряву. — Хто ж це
там може бути  в таку  пору?  Мабуть,  обхід.  Ви тут  полежте за каменем,  а  я
подивлюся.

Ластовинка зник у темряві і повернувся хвилин через десять.

— Троє  фриців, —  пошепки повідомив він, — лежать  біля  спуску і  курять. Вони
бояться  далеко  ходити: наші  пострілюють.  Тепер  до ранку  не  підуть.  Може,
гранатою їх проженемо?

— Дуріти не слід! — суворо зауважив Восьмьоркін. — Веди стороною.

— Далеко   стороною…  каміння  гостре,  чоботи  порвете, —  по-хазяйськи  сказав
хлопчина, вважаючи, що  бажання зберегти гумові чоботи примусить моряків напасти
на гітлерівців.

Але  ті  ні  про що інше,  крім  зустрічі з  Катею, не хотіли чути.  «Мабуть, не
справжні моряки, —  подумав  Вітя. —  Для фасону  моряками  себе  звуть».  І він
неохоче повернув назад.

Друзі слідом за  своїм провідником  почали спускатися  з  кручі.  Щебінка  часом
осипалася.  Моряки  тоді  хапалися  руками  за коріння  і,  припавши  до  землі,
насторожено вслухувалися.

До дна кручі було вже недалеко. І раптом у Восьмьоркіна під ногою затріщала суха
деревина. Моряк втратив рівновагу і покотився вниз, а за ним сипонуло каміння.

Зверху одразу ж пролунало «хальт!» і з свистом чесонули цівки трасуючих куль.

Друзі попадали за камені і причаїлись.

Фашисти не  наважувалися спускатись вниз. Вони постріляли ще якийсь час навмання
і заспокоїлись, вирішивши, що каміння обсипалося випадково.

Далі моряки  пробиралися  замалим не рачки.  На дні яру  було  так темно,  що їм
доводилося намацувати шлях руками.

Коли вони відійшли далеченько від небезпечного місця, Ластовинка встав, поглянув
на небо і з жалем сказав:

— Зараз і  бігом  не встигнемо.  Скоро почне розвиднятися. Доведеться на старому
кладовищі ховатися, там кущі є.

Кладовище було  запущене,  воно поросло  чагарником і  високою  травою. Кипариси
стояли, виструнчившись шеренгою, стрункі і нерухомі, як ті вартові.

— Що далі будемо робити? — стомлено запитав Восьмьоркін.

— Тут ягоди є. Вранці я цілу шапку назбираю.

— А ти не побоїшся сам у селище піти? —  раптом запитав хлопчину Чижеєв. — Треба
попередити дівчину. Чого доброго, перелякається і не пустить нас.

— Зі мною пустить.

— Все ж таки ти проберися до неї. Нам важливо,  щоб вона знала про все зранку  і
могла підготуватися. Передаси оцю записку Тремихача і все, що я скажу. Гаразд?

— Добре, — зітхаючи погодився стомлений хлопець.




* * *



Корветтен-капітан Штейнгардт не спав другу  ніч.  Гітлерівець ходив  з  кутка  в
куток кімнати,  намагаючись  розібратися, зрозуміти причину  важкої  внутрішньої
тривоги, і не знаходив хоч трохи заспокійливої відповіді.

Безперечно,  однією  з  причин  тривоги  була незбагненна  впертість  російських
моряків. Вона мучила його.

«Може,  я  боюся  десанту? — думав Штейнгардт. — Ні,  я  чималенько  зробив, щоб
вберегти себе від такої неприємності. Так що ж пригнічує?»

Штейнгардт пив бром, ковтав снотворне, глушив коньяк, але нічого не допомагало.

«Мабуть, я стомився, — міркував він собі. — Стомився від нескінченних клопотів і
хвилювань. Треба  струснутися,  подумати  про відпочинок.  Он  така тварюка,  як
Ворбс, не тільки лінується, а ще й безпутничає. І його розпирає від здоров'я».

Другого  дня  Штейнгардт  натякнув  росіянці-медичці,  що  він  хотів  би  трохи
розважитися.  Чи  не схоче  вона приєднатись  до нього?  Опустивши  очі, медичка
відповіла, що  ждатиме  його  в себе.  А  це  не хитрощі? Ні,  Штейнгардт  надто
прозірливий,  щоб помилятися  в цьому.  Але  й тішитися  рано.  Просто  вона теж
стомилася  від  кривавих видовищ,  які  не дуже  благотворно впливають на жіночі
натури.

Штейнгардт після апетитного обіду  добре виспався, освіжився холодною ванною і в
піднесеному  настрої  вирушив  зручним  «мерседесом»  перевіряти  далекі   пости
берегової охорони.  Його  скрізь зустрічали  улесливі  погляди  підлеглих, і сам
вигляд його машини змушував офіцерів шанобливо виструнчуватися.

Він викликав до телефону обер-лейтенанта Ворбса і сказав:

— Увечері і вночі я буду зайнятий. З рапортом прийдіть уранці.

Так, так, він сьогодні вже собі зробить відпочинок. Він заїде до цього дівчиська
і  освідчиться,  нарешті. Штейнгардт  не  Ворбс, він  не  любить скотства,  йому
потрібна  ніжність.  Цього  досягають  через вино  й  подарунки. Зондерфюрер  не
скупий.

Штейнгардт заїхав додому,  наказав  постовому вимести  в машину кошик  з вином і
фруктами. Потім викликав  вартового і вручив  йому  заклеєний конверт з  адресою
росіянки-медички.

— Якщо буду  потрібен, знайдете мене по цій  адресі. Шукати лише в разі крайньої
необхідності.

Дівчина  зустріла його у дворі  —  біля ґанку, густо обплетеного  виноградом.  У
голубому світлі фар її тонкий стан у світлій сукні здавався особливо гнучким.

Штейнгардт злегка торкнувся її руки холодними губами і, відчувши, як здригнулися
пальці,  задоволено  констатував:  «Вона  хвилюється.  Для  початку  —  непогана
прикмета».

Він разом  з нею вніс до  хати кошик з вином і фруктами і, повернувшись, наказав
шоферові нікуди не відходити від машини  і тримати,  про всяк  випадок,  автомат
напоготові.

Шоферові —  судетському  німцеві  — надокучили повсякденні побоювання  та страхи
патрона.  «Хоч би посоромився», хотілося сказати  йому  вголос, але він вдав, що
уважно слухає зондерфюрера. Шоферові дорогою  вдалося дещо  витягти з кошика,  і
він  нетерпляче  чекав,  коли  ж  нарешті  чортяка  забере   цього  відворотного
буркотуна. Мурликаючий голос Штейнгардта, росіянка-красуня  і віднесений кошик з
ласощами віщували довгеньку стоянку.

Коли Штейнгардт зник у будинку, шофер  вимкнув світло фар, добре  зачинив ворота
і,  діставши з кабінки  вкрадену пляшку вина, щасливо простяг йоги на траві  під
виноградною лозою. Він і не  підозрівав,  що  крізь  густе листя за  ним  уважно
стежать дві пари блискучих очей.

А Штейнгардт веселився.  Випитий ним  на  дорогу  коньяк давав  про себе  знати.
Зондерфюрер  завів патефон  і, погойдуючись в такт  музиці, стежив  за вправними
рухами дівчини, що саме накривала стіл.

— Ви єсть чарівна, — сказав він.

Як і більшість пруссаків, він бував іноді сентиментальний і при цьому не забував
заведеного порядку.

— Ви, я хочу  думать, не  будете мати  претензій,  якщо я  буду  частуватися  із
власних приборів?

Звичайно!  Які можуть бути  розмови! Дуже добре,  що  гість такий завбачливий. В
неї, на жаль, немає  пристойного  посуду  для такої  людини, як Штейнгардт. Сама
вона може випити із простої чашки…

Після другої чарки зондерфюрер відчув легке оп’яніння. Смагляве  обличчя медички
розпливалося в тумані. Вони  сиділи поруч.  Він обняв її і  потягся  губами. Але
дівчина гнучким рухом вислизнула з-під його рук.

Вона відступила до дверей,  він ступив за  нею, цупко вхопивши  її  за плечі,  і
притяг до себе…

Дівчина зойкнула.  В  цей  момент чиясь  велика,  дужа  рука  лягла на  потилицю
Штейнгардта і стиснула шию так, що він навіть крикнути не зміг.

— Може, зо мною хочеш поцілуватися,  жабо? —  насмішкувато  спитав  по-російськи
той, чия дужа рука повернула вже до себе обличчям Штейнгардта.

Гітлерівець, побачивши  перед  собою величезного вилицюватого парубка у ватянці,
судорожно потягся  до зброї,  але  залізні пальці ще міцніше здавили йому горло.
Штейнгардт, підкотивши очі, ледве дихав.

— Обережніше! — злякано сказала дівчина. — Ви можете задушити його.

Восьмьоркін трохи  послабив стиск пальців і,  заглянувши Штейнгардту  в обличчя,
буркнув:

— Вичухається.

Вони  разом з  Катею  роззброїли гітлерівця,  влили  йому в рот  трошки  вина  і
посадовили в  крісло.  Коли  Штейнгардт  очуняв, дівчина, чітко  карбуючи слова,
сказала по-німецьки:

— Слухайте, корветтен-капітен, і запам'ятовуйте. При найменшій спробі втекти від
нас  ви будете розчавлені, як слизняк. Сподіваюсь, ви пересвідчилися в твердості
руки, яка це зробить? Якщо хочете жити, то повинні виконувати всі наші вимоги.

— Я згоджуюсь… Я буду виконувати, — прохрипів Штейнгардт.

Корветтен-капітан недовірливо провів рукою по занімілій шиї і, переконавшись, що
її  не  стискують залізні  пальці,  з  острахом  зиркнув  на  Восьмьоркіна.  Під
розстебнутою ватянкою він побачив могутні груди, обтягнуті смугнастою тільняшкою
«Переодягнутий матрос, — майнула в нього думка, — не жди рятунку…»

Він сповз із стільця і на колінах попросив:

— Милосердя!

— Не хникай, жабо! Милосердя захотів!

Восьмьоркін гидливо підняв його за комір.

— Ви зможете зрозуміти те, що я вам скажу? — холодно спитала дівчина.

— Зрозумію… Я єсть дуже вдячний… Я все зрозумію.

— Ну от: ми зараз поїдемо  з вами в госпіталь по  росіян. Від вас  залежить усе.
Навіть півслова  або  невірна  інтонація,  в якій ми вловимо  бажання попередити
кого-небудь, прискорить  кінець. Ви робитимете і говори і  ймете  тільки  те, що
потрібно для врятування полонених. Ми зважилися  на відчайдушний  крок.  Тому не
пощадимо ні себе, ні вас, ні тих, хто буде біля госпіталю. Ясно?

— Мені ясно… я можу… готовий підкоритися.

Штейнгардт  боявся, що росіяни передумають. Тільки б вирватися  з пастки. Це дає
хай маленький, але шанс на порятунок: озброєний шофер… випадковий обхід. Правда,
закричати він не зможе, але дивний приїзд у госпіталь повинен викликати підозру.
Їх затримають… Та хіба мало щасливих нагод!

Штейнгардт сам  показав  на свій плащ, коли моряк  запитав у дівчини,  що б йому
надягти для маскування.

Хміль  у  гітлерівця  пройшов,  він  прикидався покірним своїй  долі,  гарячково
обдумуючи тимчасом, як врятуватися.

Вони  вийшли в двір. Ніч була  місячна. Корветтен-капітан сподівався,  що  зараз
обізветься  шофер і  пустить в діло автомат, але  солдат чомусь байдуже сидів за
баранкою руля і, не звертаючи уваги на офіцера, розмовляв із якимось хлопчаком.

Сідаючи до шофера,  Штейнгардт  непомітно,  але  різко штурхнув  його  ліктем. І
раптом побачив насмішкувате, незнайоме обличчя.

— Я  тебе  штурхну, собако! — сказав передягнутий  за шофера  Чижеєв. — Ось цією
штучкою під бік.

Він показав на добре вигостреного ножа, що блиснув у місячному світлі.

Від  гітлерівця можна було ждати всяких капостей.  Тому Восьмьоркін  сів  позаду
Штейнгардта на відкидне сидіння  і поклав руки так, щоб той весь час відчував їх
у себе на потилиці.

Катя зарядила автомат. Віті, який збирався примоститися коло неї, вона сказала:

— Тобі не можна. Буде більша підозра. Забирай усе цінне, замкни двері на замок і
сам тікай. Якщо попадеш до наших раніше, скажи, що в нас тут усе гаразд.

Вона була розсудлива і спокійна.

Чижеєв включив  фари і повів машину  нерівним  шляхом.  Перехожих не було видно.
Настала година, коли цивільному населенню заборонялося виходити на вулицю.

Раптом на перехресті забовваніли три озброєні фігури.

«Патруль, —  зрадів Штейнгардт, Він сподівався, що машину  зараз  затримають, і,
завмираючи  від  хвилювання,  міркував,  як  краще  вчинити:  —  Шофер  муситиме
відчинити дверцята… я прожогом вистрибну… У солдат зброя…»

Але  все  сталося інакше:  патрульні,  здалеку розпізнавши машину  зондерфюрера,
вмить  розступилися  і,  витягнувши  руки,  на  знак  вітання, пропустили її без
затримок.

На подвір'я госпіталю їх пропустили також  без перешкод. На ґанок вибіг черговий
і шанобливо зігнувся, чекаючи високошановного гостя.

— Ви залишитесь у машині, — сказала Штейнгардту тихо дівчина, — і в разі потреби
підтвердите наказ. Не забувайте про домовленість.

Вона спокійно вибралася з машини, повагом підійшла до лікаря, привіталася з ним.
Її тут знали,  вона не  раз приїздила сюди із зондерфюрером. Штейнгардт  чув, як
медичка від його імені наказала здати полонених для допиту охороні коменданта. І
він  не міг заперечити, йому до бока  був приставлений ніж. «Невже цей бовдур не
запідозрить, не перевірить?.. Ага, він молодець! Він іде сюди…»

Настав  напружений момент. Черговий  лікар  для  достовірності освітив шоферську
кабіну  нагрудним електричним  ліхтариком, уважно  поглянув  на  зондерфюрера  і
доповів:

— Прошу  пробачення,  корветтен-капітен! Хворі, яких ви  забираєте на допит,  не
можуть ще самі ходити…

Штейнгардт розумів,  що коли  він не  скаже зараз потрібного слова,  то втратить
останній шанс на порятунок. Але як  скажеш його, коли  медичка нашорошила вуха і
кожну мить може подати сигнал  морякові?  Як промовити  це  слово,  коли залізні
пальці всього за кілька сантиметрів від шийних хребців, а лезо ножа впирається в
ребра?

Штейнгардт хапнув повітря і глухим, злобливим голосом видавив із себе:

— Виконуйте наказ! Візьміть санітарів і донесіть росіян на носилках.

Він хотів зібрати біля машини побільше своїх людей.

Лікар клацнув закаблуками і  пішов  із  озброєним шофером і медичкою в  сусідній
корпус.

Із  Штейнгардтом  залишився Восьмьоркін. Він заклав  за  комір німцеві палець  і
таким чином придержував його на місці.

Незабаром  із корпусу на місячну доріжку вийшли люди. Санітарів і носилок  серед
них не було. Недбало перев'язаних бинтами полонених, що ледве переставляли ноги,
підтримували шофер з медичкою, а лікар з конвоїром ішли ззаду.

Біля  машини   медичка  заявила,  що  конвоїр   не   потрібен,  їм  достатньо  і
зондерфюрерової охорони.

Штейнгардт  чув вовтузіння у себе  за  спиною і  не  міг навіть повернутися, щоб
своїм приреченим виглядом викликати підозру у лікаря.

Дверцята кабіни  зачинилися, шофер  сів на місце, лікар на прощання підняв руку.
Машина, прогудівши ніби на глум, плавно рушила.

«Все пропало… тепер смерть…» похоловши, зрозумів корветтен-капітан. У відчаї він
обернувся, хотів закричати,  але  крикнути не  зміг. Щось  важке впало  йому  на
голову, і рот затисла міцна рука…

Машина  проскочила  повз  патрулів біля  пристані  і, вибравшись  на  приморську
дорогу, помчала на великій швидкості.

Восьмьоркін кинув  приглушеного Штейнгардта  на  сидіння. Він повернувся  сяючим
обличчям до врятованих і сказав:

— Дозвольте  доповісти,  товаришу  мічман.  За допомогою  партизанів  чорноморці
Чижеєв і Восьмьоркін визволили вас із полону.

— Чую… Чую, хлопці! — плачучи від радощів, із зусиллям промовив Кльоцко. —  Сеню
я відразу впізнав… Як попадемо на корабель, усіх трьох до нагороди представлю.






Розділ дев'ятий




Мічману  Савелієві  Кльоцку було дуже погано. Він  лежав на  постелі Тремихача і
тихенько стогнав. Обличчя було бліде, дихання ставало уривчастим.

А  часом старе, натруджене серце мічмана, здавалося, переставало битися:  пульсу
не чутно було, на повіки лягати фіолетові тіні.

В такі хвилини Восьмьоркін і  Чижеєв  перелякано трясли  старого, не давали йому
поринути в забуття.

— Горілочки б, — починав Восьмьоркін.

— Ні, краще камфори впорснути, — пропонував Чижеєв.

— Медичного спирту треба, ось що! — з виглядом знавця твердив своє Восьмьоркін.

Він вважав, що  спирт  з магічною приставкою  «медичний» і є той рятівний засіб,
який підбадьорить і поставить на ноги старого.

Дівчата возилися  в кладовій, шукаючи шприци  та  збудливе.  А двоє чорноморців,
сперечаючись, тим часом термосили і струшували мічмана з таким відчаєм,  що той,
бідолаха, не витримавши, скривився від болю, розплющив очі і прохрипів:

— Припинити аврал… Дроб!

Але  друзі  не  переставали.  Тоді  старий  зібрався  з   останніми   силами  і,
задихаючись, промовив:

— Ліки ваші  мені  вже не поможуть. Видно, прийшов час до підводного баталера на
харч ставати. Дерев'яний бушлат ладнайте… Вірніше буде…

Мічман  відчував страшенну втому і вже не міг, вірніше, не хотів опиратися силі,
що зупиняла його серце.



Так нерідко трапляється з вольовими людьми. У них досить буває сил, щоб до  краю
напружити  організм, без стогону витерпіти муки і вразити невичерпною могутністю
духу  найзапеклішого   ворога,   але  коли  приходить  порятунок,   вони  раптом
розпускають  тісно затягнуті вузли, розслаблюють м'язи  і нерви;  дається взнаки
все — і вік, і біль  зарубцьоваиих ран. Навіть уперте серце — і те починає, наче
мотор, що вичерпав ресурси, перегріватися, давати перебої, загрожувати аварією.

Тихі слова  Кльоцка приголомшили друзів.  У  перші  секунди  вони  не  знали, як
триматися далі, і розгублено перезиралися один з одним.

— Товаришу   мічман, —   хитрувато    звернувся   до   нього   Чижеєв, —   може,
корветтен-капітана допитаєте?

Це були хитрощі. Сеня сподівався, що ненависть до мучителя підбадьорить старого,
розсіє його думки про смерть.

— Не маю бажання… Совісті не хочу брудниш в останню годину… Падло це, — стомлено
промовив Кльоцко. — Самі допитайте і не забудьте все на карту нанести… Олівець і
папір мені дістаньте. Заповіт диктуватиму.

— Єсть дістати папір і олівець…

Кость Чупчуренко лежав поряд з боцманом і марив, його  розбиті  губи  запеклися,
обличчя розчервонілося, очі неприродно блищали. Та ось у них з'явився осмислений
вираз. Погляд спинився на Каті, і Кость викрикнув:

— Фашистська вона. Не вірте їй! Хапайте  її, хлопці! Топіть разом з гітлерівцем.
І другу не відпускайте. Дайте мені автомат, я сам…

Він знову почав марити і в гарячці намагався зірвати пов'язки.

Дівчата наказали Восьмьоркіну міцніше тримати  Чупчуренка, а самі почали знімати
з нього одяг і розбинтовувати рани.

Короткий погляд  показав, що  хвороба проходить  нормально.  Фашистські  медики,
точно  виконуючи  наказ  зондерфюрера,  непогано  обробили Чупчуренка:  рани  не
кровоточили, і загрозливих пухлин не було видно.

— Якщо температура спаде,  рани  швидко  загояться, — сказала Катя. —  Коли  він
трохи прийде  до пам'яті, то  прошу, поясніть  йому,  хто  я така,  щоб  він  не
схоплювався  і не нервував. Бідолаха, він  зовсім  юний, і губи, як  у хлопчика,
пухкі.

Дівчина  так жалісливо  дивилася  на  Костя,  що  Восьмьоркін мимоволі позаздрив
салаженяті: «Щастить  же  хлопцям. Хоч би  мене поранило абощо!  Люблять дівчата
кволих жаліти!»

Із  сумом прислухаючись до хрипкого  шепоту мічмана, Чижеєв записував на  аркуші
паперу:





«Заповіт мічмана Савелія Тихоновича Кльоцка.

В  останню годину  свого життя  низько кланяюся всьому Чорноморському флотові, і
зокрема  — своїм  учням-матросам. Може,  грубо  коли  з  ким  обійшовся  або був
несправедливим,  то прошу  пробачення.  Робив це без  злого умислу, а через свою
вдачу, на користь флоту і військово-морського порядку».




У Савелія Тихоновича за сорок років служби на флоті було  немало учнів. Чудові з
них виходили  старшини й  офіцери. Багато їх давно перегнали старого по  службі,
носили погони з великими зірочками і командували кораблями.

Мічман  згадав  себе  дванадцятирічним  юнгою,  коли  ще   одержував  ляпаси  на
паруснику, і прошепотів: «Грамоти бракувало. Ех, доле наша сирітська!» Не було в
нього ні рідних, пі дружини, ні діточок. Все життя він провів у морі, в походах,
у  труднощах.  Скільки разів  тонув, скільки солоної  води  ковтнув  на  палубах
кораблів!  Чоловіча  матроська  компанія була не  дуже-то  схильна  до  звірення
душевних  почуттів.  Тому  всю  свою  ніжність  Савелій  Тихонович  виливав   на
товаришів.  А хіба ж відкрито  це  зробиш? Ховав  її  за  вдаваною грубістю,  за
причіпливим бурчанням. Багато, ой як багато  дорогих і рідних друзів втратив він
за війну! «От тільки чи зрозуміли вони мою любов до них?» подумав Кльоцко.

Мічман схлипнув і продовжував:



— Заповідаю  вам усю свою гіркоту і лють  проти наших мучителів і ворогів  життя
людського. Не майте спокою і жалю в серці, поки не помститеся за мене і за ваших
товаришів, що героїчно загинули на  березі і  в морі.  Прошу вважати мене членом
Всесоюзної Комуністичної партії більшовиків, тому що за неї віддаю життя. За всю
свою службу Вітчизні діяв я, як годиться за більшовицькою програмою: не для себе
жив,  а для блага  і щастя  народу. Тільки соромився заяву  писати,  бо  не дуже
письменний був,  та  й характер заважав.  Боявся, що не зумію приборкати себе, а
комуністу ж не личить бути грубіяном і прискіпою…


Кльоцко суворо глянув на Чижеєва і одразу ж виправився:

— Тільки  ти, товаришу  Чижеєв, не  думай, що  боцман  Кльоцко  соромиться свого
характеру. Характер у  нього  істинно  боцманський і виправлень не потребує. Про
це, звичайно, не пиши, — сказав він, — це так, до слова прийнялося. Пиши далі.



«Перше:  вважаю  за свій  обов'язок повідомити  Командуванню,  що мною  прийнята
ухвала  —  представити  за  геройство  і  морську  кмітливість гвардії  матросів
Восьмьоркіна, Чижеєва,  і  Чупчуренка  до  урядової  нагороди.  Нагороджувальних
листів не маю, тому пишу в заповіті.

Друге: свої медалі за оборону Одеси і Севастополя, великий портрет, де я  знятий
під  прапором, та іменний  годинник  заповідаю  вільнонайманій, штатному  шефові
куховарської майстерності Палажці  Артемівні Квачкарьовій. Низенький уклін їй, з
пошаною цілую ручку і дякую за щире серце.

Третє,  — продовжував диктувати  Кльоцко: —  кітель  суконний з шевронами, штани
першого  строку і хромові черевики на знак  вічної дружби заповідаю начальникові
шкіперського складу, інвалідові Вітчизняної війни мічманові Архипу Ковбасі.

Четверте: весь мій інструмент і речі,  що в скриньці, — розділити  жеребкуванням
серед старшин боцманської команди.

Прошу поховати мене за законами плавання у відкритому морі.  Помітити  широту  і
довготу занурення тіла і занести потім до бортового журналу крейсера.

Все це я підписав при ясному розумі і здоровому глузді, що й підтвердять  чотири
свідки:  гвардії матроси Семен  Чижеєв із  Степаном  Восьмьоркіним  та партизани
Віктор Михайлович Кичкайло з Миколою Дементійовичем Калузьким».


Мічман із  зусиллям стиснув олівець поперебиваними, але  окремо  перебинтованими
пальцями  і тремтячою  рукою  вивів:  «Савелій Кльоцко».  Тоді звелів  покликати
Восьмьоркіна і вголос прочитати йому заповіт.

Степан,  читаючи,  якось  весь  обм'як, почервонів і  зашморгав носом. Стримуючи
ридання, він розписався  і, різко  одвернувшись, хотів піти, але  мічман  жестом
зупинив його.

— Не сумуйте, матроси, на війні про помсту думають, а моя пісенька скінчена.

— Клянуся не повертатися на крейсер, поки  п'ятнадцять  фашистів не  прикінчу! —
здавленим голосом поклявся Восьмьоркін.

— А я — двадцять, — додав Чижеєв.

— Вірю вам, спасибі,  голуб'ята мої, —  зворушено сказав  Кльоцко  і зажмурився,
потім майже по-дитячому попросив:

— Хлопці!.. Я б оце глянув на море востаннє. Не важко вам, га?

— Сам «Дельфіна» поведу, — сказав Чижеєв.




* * *



О другій  годині  ночі  з-під склепіння  печери виплив «Дельфін».  За ним вийшла
шлюпка з носилками, приладнаними з ковдр, на яких нерухомо лежав Кльоцко.

Мічмана обережно підняли на борт і поклали на палубі коло ходової рубки. Поруч з
Кльоцком сіли Катя і Восьмьоркін з автоматами. Тут же й Чижеєв склав полотнину і
придавив її великим каменем, обмотаним тонким конопляним тросом.

У печері зосталися на вахті і для  охорони полоненого  корветтен-капітана Ніна і
Калузький.  Вітя був  у шлюпці.  Йому  страшенно хотілося в похід, і він  сказав
Тремихачу:

— Шлюпку я прив'яжу під скелею. Дозвольте йти помічником з вами?

— Тут і так досить божевільних, — суворо сказав Віктор Михайлович. —  Неси вахту
біля  печери.  Як побачиш,  що  ми вертаємося, блимни  ліхтариком.  Небезпека  —
червоним, спокійно — зеленим. Ясно?

— Ясно.

Вітя відійшов од катера.

— Можна  запускати  двигун, — повідомив  Чижеєв, стаючи до  штурвала. — Піду  на
середніх.

— Безглузду  річ ми  затіяли, — похмуро сказав  Тремихач. —  Ідем на  ризиковану
прогулянку. Чи не краще в бухточці дожидатися неминучого? Мічману — то все одно,
аби море було.

— Ні,  ми  дали  слово сходити  з  ним у відкрите  море.  Треба  уважити останню
просьбу.

— Глядіть,  нарікайте  потім на  себе. —  І,  продовжуючи  ще  щось бурчати, він
пробрався  в  машинне  відділення.  Там  спалахнуло  блакитне світло.  Незабаром
почулось дзижчання мотора і запрацювали бортові двигуни.

Сеня натяг на голову шолом і дав малий хід.

Ніч була темна. Тільки дві крихітні зірочки мерехтіли в недосяжній висоті. Майже
все небо затягли неспокійні купчасті хмари.

Катер  з приглушеними моторами  вислизнув з  бухточки і  пішов у  тіні  навислої
скелі.  Море дихало спокійно, воно  лише глухо гомоніло і пінилося біля каменів.
Десь вдалині, за  мисом, ліниво  злетіла  бліда  освітлювальна ракета.  І  знову
навкруги запала зеленастосиня імла.

Чижеєв  розвернувся вліво і перевів ричажок телеграфу на  «повний вперед». Катер
здригнувся,  набираючи швидкість, трохи піднявся  на редан і,  розкидаючи  воду,
помчав у безмежний простір.

Здригаючись усім корпусом,  здіймаючи рій бризок, катер мчав,  немов заворожений
птах,  який, широко  розпластавши  охоплені сріблястим полум'ям  крила,  не  міг
відірватися від хвилі, не міг злетіти.

Це  живе дрижання  судна,  звихрений вітер і холодні  бризки  вивели  мічмана  з
забуття. Він захотів підвестися,  але не  зміг  і  почав шукати під рукою опори.
Восьмьоркін,  збагнувши   бажання   знесиленого  мічмана,  швидко  скрутив  свій
водонепроникний плащ і підклав його під спину Кльоцкові  так, що старий опинився
в напівсидячій позі.

Мічманові здалося, що катер,  подзвонюючи, летить  між  зорями й водою у зеленій
млі. Надокучливий ниючий біль  у грудях і в покалічених  руках  пройшов,  настав
блаженний спокій. «Кінець усьому», йому  захотілося  востаннє  надихатися морем,
усім своїм єством відчути його бадьорливу свіжість. Він розкрив рот, намагаючись
побільше  ковтнути  повітря, і… поперхнувся вітром.  Сильний  вітер забив подих,
заповнив  і,  здалося, розірвав  легені.  Старий схопився забинтованою рукою  за
груди.

Помітивши щось недобре, Восьмьоркін кинувся до рубки і закричав Сені:

— Збавляй ходу!.. Мічман вмирає!

Катя при  світлі кишенькового ліхтарика  привела  до пам'яті  мічмана,  закутала
тепліше і ще зручніше підмостила опору для спини.

Палуба вже  не вібрувала, катер спокійно й легко  розсікав  воду,  залишаючи  за
собою мерехтливий слід.

Восьмьоркіна тішив  щасливий вираз  на  обличчі  боцмана.  Степан  разів  кілька
крадькома наводив на  нього приглушене світло ліхтарика  і в думці собі говорив:
«Оживає…  Нібито  веселішає.  Може, спирту  йому дати?»  Він  про  всяк  випадок
прихопив із собою невеличку пляшечку медичного спирту.

— Савелію  Тихоновичу, —  боязко поглядаючи  на Катю, шепнув Восьмьоркін на вухо
хворому. — Може, щоб тепліше… Є спиртик медичний.

А  хто із старих боцманів коли-небудь відмовлявся в нічному поході від добрячого
ковтка міцного чаю або спирту? Кльоцко на знак згоди кивнув головою.

Восьмьоркін зубами  витяг затичку  з  пляшечки, потім,  немов закутуючи хворого,
закрив його від Каті і впхнув з рукава під боцманські вуса скляне горло. Кльоцко
ковтнув  разів зо два.  Спирт  був  нерозведений, старому перехопило подих.  Він
розтулив рот і замахав руками.

Побачивши, що мічманові  знову  погано,  дівчина схопилась,  але  боцман  жестом
зупинив її.

Море було напрочуд  спокійне  й  чисте. Якісь променисті струмочки пробігали  по
його глибині, освітлюючи сріблистозеленастим світлом темпу безодню.  Восьмьоркін
глянув на горизонт, і йому  раптом здалося, що прямо на катер мчать три торпеди.
Він  ясно  бачив  вогняноголубі смуги, що  мчали напереріз курсу. Степан  тільки
збирався було  крикнути про небезпеку, як  помітив сплеск, потім вигин однієї із
смуг і зрозумів, що це наближається табунець мирних дельфінів.

— Товаришу мічман, до нас пришвартовується три дельфіни. Що воно за знак?

— До щастя, — відповів Кльоцко зміцнілим голосом. — Коли дельфін з вогником іде,
значить, можна розгулятися…  Попереду чисто — ні  рифів,  ні мін,  ні  підводних
човнів…

Дельфіни, швидко  тягнучи за собою фосфоресціюючі шлейфи, разів  зо три промчали
під  кілем  катера,  пройшли,  поблискуючи  черевами, вздовж  борту, шубовснули,
розігравшись, попереду і так само раптово, як з'явилися, щезли. На морі немов аж
темніше стало.

— А  це вже недобре віщує, —  пробурмотів Кльоцко, стривожено оглядаючись на всі
боки.

Восьмьоркін підійшов до Чижеєва і весело сказав:

— Може, завернемо? Дідуган так ніби оживає, он уже до дельфінів прискіпується. Я
йому спирту дав.

— Ти з глузду з'їхав! — зашипів на нього Сеня. — Доконати хочеш? Він ледве дише.
Ти й сам — ото ніби…

— Атож!.. докінчив.

— Шкода,  що боцман  хворий,  він  би  тебе  докінчив! —  розсердився  Чижеєв. —
Говорити з тобою противно.

Різко перевівши руль, він наддав швидкості.

— Ну й не треба, — відповів Восьмьоркін. — Я краще з Катею поговорю.

Але дівчина була небалакуча. Її закачувало навіть на легкій хвилі. А тепер, коли
катер,  кренячись,  почав  описувати  дугу,  Катя  ледве переборювала  нестерпну
нудоту.

Степана  образила її мовчанка. Важко зітхнувши, він сів самотньо біля зрізу[Зріз
— виїмка в корпусі корабля по борту.] і засвистів.

Перед світанком темрява  ще більше згустилася над морем. У  небі  зникли останні
зорі. Подув  вологий  вітер,  стало  холодно. Кльоцко неспокійно  завовтузився і
раптом закричав:

— Восьмьоркін!  Як вахту  несеш! — У голосі його відчувалась тривога. — Бачив за
кормою невідомий вогонь?

— Наче вогню й не було. Привиділося, певно, від бризків таке буває.

— Я тобі покажу — бризки! Дивись краще!

Восьмьоркін,  напружуючи  зір, почав вдивлятися  в темряву. За кормою він нічого
підозрілого не помітив,  зате вдалині, справа по носу, побачив два білих буруни.
В цей час і зліва за кормою, немов від ракети, освітився шматок неба: десь  дуже
далеко заблимала зелена цятка.

«Попалися, — подумав Восьмьоркін. — Катер в стрій чужих кораблів влетів».

— Ну що? — обізвався до нього боцман.

— Бачу торпедні  катери справа по носу. За  кормою  невідомі  кораблі  вимагають
розпізнавальні.

— От  тобі й привиділося! — глумливо сказав  Кльоцко. — Все на світі проморгаєте
без мене. Допоможи пройти до рубки.

Восьмьоркін,  картаючи себе  страшенно, підхопив  старого попід пахви, майже  на
вису переніс його до рубки і посадив поряд із Сенею.

— Давай хід! Тікати треба! — закричав він.

— Та стривай ти! Не кричи на вухо! — з досадою перепинив його Кльоцко. —  Далеко
втечеш тепер, коли  попереду і з корми торпедні катери йдуть. Глянь:  чи й тепер
вони вимагають розпізнавальні?

Восьмьоркін подивився в бінокль.

— Вимагають.

— Що за сигнал?

— Так ніби наш «како».

— Придивися краще.

Кльоцко підвівся і сам  оглянув горизонт. Тепер він виразно бачив  далекі буруни
справа  і  настійливе  миготіння  зліва.  Кораблі   помітно  наближалися,   вони
наздоганяли катер. «У  нас навіть поганенької гарматки нема, —  стурбовано думав
мічман. — Кулеметик поставили… Що ним зробиш?»

Миготіння обірвалося.

— Ану засвіти ліхтарик  на зелений  і  просигналь  вправо  таке  саме  «како»! —
наказав Кльоцко.

Восьмьоркін блискавично ввімкнув сигнальний ліхтар і заблимав у правий бік.

Якусь мить  всі напружено  вдивлялися в  пітьму.  «Буде відповідь чи ні?  Хоч би
Восьмьоркін  нічого не  наплутав»,  непокоїла Чижеєва  і Кльоцка одна думка. Але
Восьмьоркін уже роздивився в бінокль ледве помітне блимання у відповідь.

— Відповідають!.. Ніби «вєді» наше пишуть.

— Правильно! Зараз же відрапортуй такий самий сигнал наліво.

— Єсть сигналити вліво!

Восьмьоркін повернув ліхтар, прикрив його своїм тілом і тричі відкладав потрібну
відповідь.

Його,  мабуть,  не  зрозуміли.  Невідомий  сигнальник  знову  посипав  навздогін
настирливе неруське «како».

— От диявол! Відчуває, видно. Відклацай ще разок, тільки чіткіше!

Восьмьоркін  просигналив  ще  раз  чіткіше.  І  це,  видно,  заспокоїло  тих, що
наздоганяли. Вони вже більше не питали пароль, ішли деякий час тим самим курсом,
а тоді поволі почали повертати правіше і зникли в темряві.

— Відчепилися, — з  полегшенням  зітхнув Кльоцко. — Ні, братки,  видно, мені  ще
рано вмирати, пропадете ви без мене. Повертайте додому. Повний уперед!






Розділ десятий




Печера перетворилася в лазарет.

У найважчому  стані був боцман Кльоцко. Катю збивали з пантелику різкі зміни: то
мічман ходив, енергійно командував, то раптом майже втрачав свідомість і був при
смерті.

Дублений сонцем і  вітром, жилавий  моряк не хотів здаватися без боротьби, Якась
незнана   сила   допомагала   змученому  дідуганові   переборювати   страждання,
підтримувала волю до життя, змушувала битися натруджене серце. Ноги його спухли,
грудна  клітка була  вся в  чорних синцях і ранах. Одне ребро було переламане, а
два пальці на лівій руці — зовсім розчавлені. Їх треба було негайно ампутувати.

Каті  бракувало хірургічних інструментів.  Вона  прокип'ятила  все  металеве, що
могло  різати,  пиляти, зщеплювати, і взялася  з Віктором  Михайловичем готувати
бинти й  тампони. Температура в мічмана  піднялася. Він ще перед операцією, коли
тільки відмочували і  віддирали пов'язки від ран, грізно водив запаленими очима,
скреготів зубами і, ревучи від болю, чихвостив недотепних медиків як тільки міг.
А тепер треба було різати живу  зболілу тканину і пиляти кістки без  наркозу. Це
лякало Катю.

Дівчина,  проте, пересилила  себе, взяла  в  руки  скальпель.  Зважившись,  вона
вирішила діяти  сміливо,  не  звертаючи уваги  на кров, крики та лайку.  Їй дуже
хотілося врятувати моряка, а для цього треба  було на деякий час стати глухою до
людського  страждання. Вона  не боялася, що  дорогим їй людям вона може  здатися
жорстокою.  Дівчина виключилася  від себе,  від  своїх  нервів, від  усього,  що
пом'якшує серце і заважає хірургові у роботі.

Катя звеліла Восьмьоркіну і Чижеєву міцніше тримати мічмана, а сама зі спокійною
впевненістю зробила відповідні  надрізи на пальцях, оголила розтрощені  кістки і
почала видаляти їх.

Мічман  заскреготав  зубами  від  болю. Він  намагався  вирватися  і  при  цьому
несамовито осипав лайкою усіх надводних і підводних богів.

А дівчина немов оглухла. Зціпивши зуби,  не звертаючи уваги на боцманські крики,
вона  уперто,  з  чоловічою  твердістю  перепилювала  кістки,  стягувала  шкіру,
зшивала, її вправні пальці, замазані кров'ю, ні на мить не припиняли роботи.

Очі  в  дівчини потемніли, через  те  бліде  обличчя з різко окресленим червоним
ротом здавалось особливо натхненним. Восьмьоркін дивився на неї з захопленням і,
милуючись, думав: «1  є ж на світі отакі дівчата! А ми тільки плаваєм та плаваєм
і не знаємо про них нічого. Навіть нашого хрипуна не боїться. Вона кого хочеш до
рук прибере». Він не розумів і не помічав, що дівчина могла от-от знепритомніти.

Нарешті Ніна не витримала і сказала:

— Дайте йому передихнути! Не можна ж цілу годину мучити чоловіка.

— Обережніше з ним, —  приєднався  до прохання  доньки  і Віктор Михайлович,  що
подавав інструменти.

А дівчина робила  своє  далі, незважаючи  на  поради й  прохання. Вона  вирішила
зробити зразу все потрібне, бо  побоювалася, що  не витримає  ще  одного  такого
напруження.  Бували  хвилини, коли  Катя  ладна  була  сісти  отут, на  землю, і
розридатися. Але дівчина стримувала себе, до болю прикушувала верхню губу і лише
рухом голови вказувала на  потрібний  їй  інструмент.  Одне промовлене нею слово
могло б порушити рівновагу  і викликати  сльози.  Вона більше  за  інших  жаліла
замученого катуванням  моряка  і  тільки  тому змушена  була  лишатися глухою до
людського страждання.

Останню  рану Катя перебинтовувала  майже  в гарячці.  Потім  вона випросталася,
стягла з рук гумові рукавиці і сказала:

— Спокій… тільки спокій. І пити йому дайте.

Дівчина зробила кілька кроків, похитнулася і впала непритомна.

— Що з нею, га? — перелякався Восьмьоркін, розгублено дивлячись на всіх.

— «Що, що»! — перекривив його Сеня. — Це в тебе бегемотячі нерви, а вона людина.
Краще візьми та віднеси на ліжко…

— Ти  диви…  справді непритомна, —  здивувався  Восьмьоркін,  піднімаючи Катю. —
«Така  дівчина, а важить,  як  Сеня», — прикро встановив Степан. Він  усіх людей
поділяв за ваговими категоріями, як це робилося в боксі.

Більше вільних ліжок не було. Восьмьоркін, тримаючи дівчину на руках,  дув  їй в
обличчя і легенько струшував, намагаючись вивести її з непритомності.

— Затрясе він її! — перелякалася  Ніна. — Неси до мене в комірчину. Треба води й
нашатирного спирту. Сенечко, допоможи мені. Їй важко дихати.

Але Восьмьоркін не підпускав Чижеєва.

— Відійди, впораємося без тебе.

Сеню ця грубість не образила; він зрозумів, що його друг закоханий.




* * *



Два  дні після цього  Восьмьоркін  і Чижеєв схожі  були  на змучених  служителів
погано  устаткованого  госпіталю.  Морякам хотілося  підмінити дівчат у чорній і
важкій роботі, дати їм змогу полежати  і  відпочити.  На  свої ж синці,  рани та
пухлини Восьмьоркін з Чижеєвим не звертали уваги.

Друзі  не  лише  міряли температуру,  давали ліки,  міняли  бинти хворим, але  й
виконували обов'язки санітарів,  прибиральниць,  прачок, коків та теслярів. Вони
змайстрували нові  койки  на козлах,  набили стружками  плащ-палатки,  зшиті  на
зразок  матраців, продраїли піском, змили трьома водами і  пролопатили  палубу —
дерев'яну підлогу печери.

Тремихач  і Калузький  весь  цей  час  були біля  корветтен-капітана. Вони  його
допитували, вносили корективи на карті і, задаючи на одну тему ледве не по сотні
запитань,  «виводили  середню»  — записували по  можливості звірені відомості та
писали доповідну в штаб.

Катю  непокоїли результати її першої  серйозної  операції.  Вона  відпочивала не
роздягаючись або годинами просиджувала біля  постелі мічмана,  ловлячи зникаючий
пульс.

Пізно ввечері почувся тривожний дзвінок: це був  знак, що з суші хтось пробрався
в підземне русло річки.

Тремихач з Восьмьоркіним, прихопивши автомати, поквапилися до проходу.

Решта  напружено  прислухалася:  чи не буде крику  та  пострілів. Але  з проходу
ніяких звуків не було чутно.

Незабаром почулися кроки, і всі побачили Вітю з Тремихачем і Восьмьоркіним.

Веснянкувате обличчя розвідника від збудження було  плямисте, шапчина з'їхала на
потилицю. Він розрядив  пістолет,  виклав  патрони  на стіл і присів біля  пічки
роззуватися.

— За мною з  собаками гналися, — розповідав  Вітя. — Тільки я захотів звернути з
стежки,  а мені: «Хальт!» Я  в  кущі  та вниз.  Чую:  каміння  покотилося і  дві
вівчарки  загавкали. Мерщій до річки, а вона висохла, тільки струмок зостався. Я
прямо в чоботях по воді біжу. Коли бачу, собака слід нюхає. Я присів за камінь і
— раз! — у неї з пістолета… Вона як скочить, та як завиє,  завиє… Мене аж  у піт
кинуло. Чую, кулі  коло мене засвистіли… Я ще раз в собаку вистрелив і за течією
бігом за скелю. Тоді роззувся у воді, видряпався  на камінь. Дивлюсь — фашисти з
другою собакою біжать вліво від  мене.  Я  вправо —  стриб, а там колючки. Майже
цілу дорогу біг. Дуже втомився.

— Я ж тобі казав  отруйного ганчір'я взяти, — докірливо  сказав  Калузький. — Ой
неслухняний ти, Вітю!

— Я взяв, чесне піонерське, але згубив, мабуть.

— Якщо згубив під  час  втечі, то  воно тебе  і врятувало. Досить собаці хоч раз
ткнутися  носом у це ганчір'я, як  вона  надовго втрачає  нюх. Про всяк  випадок
доведеться обробити підступи до печери і кам'яні брили зсунути. Ти міг накликати
собак, про це треба завжди пам'ятати.

— Я  й  так  двічі роззувався, з  каменя  на  камінь стрибав і  дорогу  міняв, —
ображено сказав Вітя. — Їх же не тисяча було, а тільки дві.

— Байдуже. Зайва обережність ніколи не зашкодить. Ти звідки входив?

— Від білого каменя.

Калузький із заклопотаним  виглядом взяв із цинкового патронного ящика ганчір'я,
банки з порошком, почепив на себе автомат і поквапливо пішов. Вітя надувся.

— Завжди мене за маленького маєте.

— Мовчи, — перебив його Тремихач. — З ким бачився в посьолку?

— Тільки з  своїми  хлоп'ятами  говорив,  а  до Катаних дівчат не заходив. У них
есесівці живуть. Коли пропав  зондерфюрер, у гітлерівців  тривога була: машини з
собаками  і поліцаями приїхали.  На  вулицю  всім  заборонили виходити  і обшуки
робили  по  хатах. Минькового  батька  арештували  і  всіх рибалок  посадили  на
арештантську баржу. Кажуть, якийсь «Чеем» з'явився.

— Що за «Чеем»?

— Не знаю, назва,  певне,  така.  Хлопці  чули,  як фашисти  про  нього  пошепки
говорять. Ніби це якийсь особливий партизанський загін невидимок.

— Про  нас, мабуть, вигадують, — догадався  Чижеєв, —  це я в садочку в  Каті на
шофера зондерфюрерового папірець з іноземним написом пришпилив: «Made in Ч. M.».
Зроблено, мовляв, чорноморцями, щоб з іншими не переплутали. «Че-ем» — не слово,
а дві букви…

— Годі дурниці верзти! — сказав незадоволений Тремихач. — Кров'ю не граються. Ми
тут не для розваг. Полоненого гітлерівця треба скоріше доставити в лісовий штаб.
Ми з нього витягли  все, що треба було, тепер він зайвий рот і клопіт. А їм може
знадобитися. До того  ж провізіонка порожня і донесення готове.  Згодні  зі мною
піти?

— Згодні,  тільки  не  по  консерви.  Нащо таку дорогу нести? Ми їх  десь ближче
роздобудемо.




* * *



В дорогу  вирішили вийти перед  світанням, тобто  в  такий  час,  коли  солдатів
найбільше клонить на сон.

В похід зібралися Тремихач і Восьмьоркін з Чижеєвим. Вітю поки що не будили.

Дівчата, помітивши, що чоловіки десь вирушають, одразу ж встали.

— Куди це ви?

Їм пояснили.

— Неправильне рішення, — запротестувала Ніна. — Хто  буде охороняти печеру, якщо
всі чоловіки підуть? Хай зостаються батько з Вітею, а я буду за провідника.

— Нам чоловічі  руки потрібні,  —  сказав Тремихач. — Скрізь посилені патрулі  й
секрети. Ми полоненого ведемо. Це не дівчача справа.

— Як собі хочете, але печеру з хворими так залишати не можна, — заявила Катя.

— Що мені з ними робити? — розгублено звернувся Тремихач до моряків.

— Ми з Восьмьоркіним самі гітлерівця дотягнемо. Дайте нам Вітю, — сказав Чижеєв.

Ніна, сподіваючись, що Сеня підтримає її, насупилася.

— Сеню, я дуже прошу… в мене передчуття.

— В передчуття не вірю. Сьогодні — чисто чоловіче діло.

В дорогу друзі  збирались  особливо: начистили  автомати,  заново набили  диски,
перевірили  гранати,   відточили  ножі,  підігнали  ремені  похідних  мішків  та
запаслися   мотузками.  Калузький   видав  кожному   по  пучку  ганчір'я,  щедро
пересипаного якимось порошком із гострим запахом, і сказав:

— Акуратніше натирайте підошви чобіт ганчірками і кидайте їх в різні боки, маючи
на увазі не одну, а кілька собак. Не забудьте зробити це, і повертаючись назад.

— Єсть не забути!

Друзі    розбудили   Вітю,   поснідали   і   витягли   з    комірчини    сонного
корветтен-капітана.

Штейнгардт,  побачивши,  що він  знову попав  у  руки Восьмьоркіна, конвульсивно
ковтнув повітря.

— Ви єсть проти слова начальника. Він давав мене гарантія на життя.

— Гаразд, поживеш іще, — сказав Восьмьоркін, міцно скручуючи йому руки за спину.
—  Але  якщо дзявкнеш  по дорозі, не  подивлюся і на слово… Зразу  готуйся кінці
віддати. Ясно?

— Н-найн. Не розумію, що єсть кінці… Прошу перекладач.

— Вас  ведуть до  штабу, хоча слід  би було відправити на  шибеницю, —  глузливо
пояснив йому  Калузький. —  Конвоїри  попереджають: за  найменшу  спробу втекти,
подати голос, покликати кого-небудь — ризикуєте життям.

Міцно  зв'язавши Штейнгардта  і закутавши його в маскувальну плащ-палатку, друзі
пішли прощатися з хворими.

Кльоцко лежав із похмуро  затиснутим  ротом. Хвороба ніби висушила його: грізний
боцман на ліжку здавався маленьким і нещасним. Він погойдував забинтованою кистю
руки  і  часом скреготів зубами.  Важко було  зрозуміти, спить він  чи не спить…
Друзі  злегка доторкнулися губами до його блідого лоба і навшпиньках відійшли до
Костя Чупчуренка.

В  очах салаженяти вже з'явився осмислений  вираз. Температура спала.  Кость чув
усю розмову з зондерфюрером і не міг збагнути, чому відтягають покарання.

— Повісьте отут  цю жабу, — сказав він. — Ні для чого іншим віддавати, ще втече.
А таких  не можна живими  залишати. Дайте хоч я… Мічман нічого  не  скаже,  йому
більше, ніж мені, перепало…

— Не  журись,  партизанам  він  не  менше  насолив. —   Восьмьоркін  з  Чижеєвим
попрощалися з салаженям, а тоді пішли до дівчат.

Катя по-чоловічому міцно труснула обом  руки  й  побажала  удачі,  а  Ніна  лише
кивнула головою і відвернулася. Але потім,  коли  друзі в супроводі Тремихача  і
Калузького ввійшли в темний прохід, вона  наздогнала Сеню і рвучко притислася до
його щоки.






Розділ одинадцятий




Ніч  була  холодна  й  туманна.  Над  горами  нависла  важка  імла. З  моря  дув
пронизливий вітер. Десь вдалині  підвивали й гавкали шакали,  їх  хрипкий гавкіт
нагадував півнячий спів.

Друзі просувалися  зі  всіма  необхідними  пересторогами:  попереду  розвідником
виступав  Вітя, за ним, кроків  за п'ятнадцять,  Восьмьоркін з  Штейнгардтом,  а
трохи позаду, замикаючим, ішов Чижеєв. Автомати у всіх були на зводі.

Вітя час від часу подавав  сигнали збавити крок Він сам тінню прослизав наперед,
перевіряв шлях,  потім вертався, і друзі  в тім же  порядку вели Штейнгардта все
далі й далі від моря.

Випещений  зондерфюрер,  підштовхуваний  Восьмьоркіним,  змокрів  від  незвичної
ходьби гірськими стежками. Правда, спочатку він був  відносно спокійний, та коли
вони проминули приморську шосейну дорогу, Штейнгардт почав боязко озиратися.

«Вони ведуть мене в ліс, —  догадувався він, — і там зроблять, що схочуть.  Адже
не  важко доповісти:  вбитий при спробі  втекти.  Вони, звичайно,  перекинуті  з
Кавказу розвідники. Їм  вигідно знищити  мене, в глухому місці заховати  труп  і
видати  мої відомості  за свою роботу. Це  кар'єра.  Ні,  я  повинен  жити,  хоч
пораненим, але  жити. Мені втрачати нічого. Біля лісу і на дорогах  повинні бути
наші секрети… Треба притишити хід, скоро світанок…»

Штейнгардт вміло вдавав, що задихається на підйомах. Ноги в нього то  ковзались,
то запліталися. Він кілька разів навмисне падав і робив вигляд, що із зв'язаними
руками  не може звестися. Він відтягав  час, але  в  своїх  хитрощах переборщив.
Восьмьоркіну нарешті остогидло підводити і підпихати ледачого полоненого,  і він
відважив зондерфюрерові такого штурхана, що той під гору помчав риссю.

В цей час Вітя гарячково  замахав гнилючком, що блідо світився в темряві. Сигнал
означав:  «Негайно зупиніться, небезпека». Восьмьоркін сіпнув до себе не до речі
зраділого гітлерівця, нагнув його до землі й сам присів.

Шлях  за  чагарником пересікала польова  дорога.  Спочатку  Вітя  вловив хрускіт
гравію під  чиїмись важкими чобітьми. Але як тільки Штейнгардт побіг, шум кроків
і шурхіт припинилися. Настала тривожна тиша. Якісь  люди причаїлись на дорозі  і
прислухалися.

Вітя, пересунувшись на кілька кроків уперед, почув стриману розмову, нетерпеливе
собаче  повискування  і  дзенькіт  ланцюжка.  «Вівчарки»,  догадався  хлопчина і
поквапливо витяг ганчір'я, одержане від Калузького.

Восьмьоркін  кілька  секунд просидів без  руху. Не  бачачи  піде  товаришів, він
підвівся і почав вдивлятися в передранкову білясту імлу. Раптом  зліва  до  його
слуху донеслося  щось ніби пофиркування і сопіння. Моряк раптово повернув голову
на звук і помітив здоровенного пса, схожого на вовка.

Обнюхуючи землю, пес підіймався під гору прямо на Восьмьоркіна. Він уже був біля
найближчого куща.

«Стріляти  не можна, — прикинув у думці моряк, — поблизу можуть бути гітлерівці…
Вдарю  прикладом». Восьмьоркін зробив лише  стрімкий рух,  щоб зняти автомат, як
пес насторожено підняв голову  і, глухо загарчавши, припав  до землі, готовий до
стрибка.

Людина й собака застигли одне перед одним у напружених позах.

«Не встигну зняти автомат, — подумав Восьмьоркін. — Доведеться ножем».

Він обережно дотягся пальцями до костяної колодочки,  і цього  руху було досить,
щоб пес із гарчанням кинувся на нього.

Лише  блискавична  боксерська  реакція  і  кмітливість  допомогли   Восьмьоркіну
вивернутися від собачої пащі, що аж клацнула зубами. Відхиляючись, боксер звично
садонув  кулаком знизу  догори,  і це був такий  удар,  що собака, заскавучавши,
покотився по землі. Не даючи вовкодаву отямитися, Восьмьоркін навалився на нього
всім своїм тілом, вхопився за шерсть під горлом і почав душити.

Дужий пес гарчав, огризався, рвав одяг лапами, але  не міг  вирватися з  могучих
рук моряка.

Тим часом  Штейнгардт  схопився і кинувся  по  схилу в кущі.  Він  уже  збирався
закричати, покликати земляків на підмогу, але в  цю мить звідкись узявся другий,
ще більший пес.  Штейнгардт не встиг відхилитись — пес з розгону кинувся йому на
груди, збив з ніг і придавив пазурастими лапами до землі…

Вологий звірячий подих вдарив корветтен-капітану в обличчя, перед очима блиснули
гострі ікла. Божеволіючи від страху,  гітлерівець, замість того щоб  підкоритися
собаці і  не ворушитися, з переляку  закричав, почав  звиватися, дриґати ногами,
його верещання раптом перейшло в хрип.

Натренований  пес  спочатку  люто  вчепився  зубами  в  кадик,  але боячись,  що
непокірна здобич вирветься  від нього,  коротким рухом щелеп міцно затис людське
горло.

Штейнгардт не міг дихнути. Непритомніючи, він уже  не чув ні скреготу автоматів,
ні галасу рідною мовою.

Чижеєв, причаївшись за каменем позад усіх, бачив, як полонений схопився і побіг,
але вирішив  не стріляти  в нього. Він  дав довгу чергу лише тоді,  коли побачив
двох патрулів, що поспішали до собак.

Гітлерівці впали. Сеня, не роздумуючи, вбиті вони чи ні, підбіг до Восьмьоркіна.

Степанові  допомога вже була  не потрібна. Напівзадушеного  собаку він прикінчив
ножем. Чижеєв присів  поряд з ним  і  дав коротку чергу  по  псові, що  шматував
неживого Штейнгардта.

— Собак, здається, більше нема, — сказав Чижеєв. — Тебе не дуже порвав пес?

— Дурниця, пошкрябав. Де Вітя?

— Я тут, — обізвався хлопчина, виглядаючи з кущів.

Над його головою пролетіло дві траси.  Вітя знов присів. Було  ясно, що з дороги
стежать за косогором.

— Зараз ми  їх  викуримо, —  сказав Чижеєв. — Відверни  їх увагу, Вітю,  стріляй
одиночними.

Він махнув Восьмьоркіну, щоб той обходив патрулів справа, і поповз у кущі.

Хлопчик  хоча й  боявся  підвести голову,  але  точно виконав наказ: припавши до
землі, він посилав кулю за кулею в купу придорожного каміння.

Гітлерівці відповідали на його постріли трасами. Дрібні грудочки землі і зрізані
кулями гілки дощем сипалися на юного партизана. А він тримався на своєму місці і
все відстрілювався до того часу,  аж поки не  шугнуло  полум'я від вибуху гранат
біля дороги.

Побачивши,  що  дим  заволікає  чагарник,  Вітя  перебіг на нове місце  і заліг,
тримаючи автомат напоготові.

— Виходь! — гукнув через якусь мить Чижеєв. — Все в порядку: ще двох нема.

Друзі оглянули дорогу. Кругом було безлюдно й тихо. Розвиднялося.

— Вроді можна йти  далі,  — сказав Восьмьоркін. — Ти,  Сеню, поглянь, щоб хто не
вискочив, а ми з Вітею сходимо по Штейнгардта. Боюсь, що нести його доведеться.

Але Штейнгардта  вже  не  треба було нести: він лежав нерухомо поряд з  конаючим
псом.

— Ех, не дотягли «язика»! — з жалем сказав Восьмьоркін і раптом розізлився: — Ну
й чорт з ним! Собаці — собача смерть! Добре, що люди об нього рук не забруднили.

Восьмьоркін ногою перевернув Штейнгардта  лицем вниз і відійшов до  інших убитих
німців.

— Давай, Вітюню, хоч зброю та  плащі, які не  в крові, заберемо. І документи всі
треба вигребти.

Він і не помітив, як  Вітя тимчасом  витяг  з кишені аркушик із зошита, похапцем
написав на ньому вугіллям:  «Всім так буде»,  підписався таємничими літерами «Ч.
М.» і пришпилив папірець до погона корветтен-капітаиа.




* * *



Спекавшись полоненого,  друзі попрямували швидше. Тепер вони не розтягувалися, а
йшли  разом, один за  одним, закутані в трофейні  дощові плащі. Туман осідав  на
їхні обличчя та одяг дрібними  крапельками. Увійшовши в густий буковий ліс, вони
спинилися під химерно переплетеним гіллям дуплистих дерев.

Кружляючи, падало на землю жовте листя. Попереду видно було колонаду таких самих
гладеньких  сірих букових стовбурів, кам'яні  брили, оброслі  кошлатим мохом,  і
коріння  буків,  яке  горбами й клубками виповзло на  поверхню землі, подібне до
товстих полозів.

— Далі  нам ні  для  чого  йти, —  сказав  Чижеєв. —  Ступай,  Вітю,  сам,  а ми
спустимося  на  дорогу і спробуємо продуктів розжитися. Зустрінемося десь уночі.
Сигнал: свист. Ану, попробуй.

Вітя тричі тонко й м'яко свиснув.

— Добре! — похвалив його Чижеєв: — Якщо партизани захочуть говорити  з нами, хай
кого-небудь пришлють.

Моряки  віддали Віті пакет з донесенням і  зайву зброю. Почав накрапати  дрібний
дощ. Вони підняли капюшони і пішли до дороги.






Розділ дванадцятий




Розбитою грунтовою дорогою, зав'язаючи по кісточки в глиняній тванюці, прямувало
двоє німецьких солдатів, закутаних у плащі з гостроверхими капюшонами.

Дощ  припускав.  Грязюка шматками налипала до  підошов важких чобіт, прорезинені
плащі потемніли і  лисніли від вологи, а двоє  німців,  ледачкувато позираючи на
всі боки, йшли розвальцем, немов погода була найкращою для прогулянок.

Так вони відмахали кілометрів з п'ять, не  зустрівши ні пішоходів, ні підвід, ні
машин. І раптом попереду почулося побахкування вихлопної труби і гудіння мотора.
Солдати опустили плечі і глибоченько ввібрали голови в капюшони.

Як тільки з-за  повороту вискочила  півторатонка,  навантажена  якимись ящиками,
вони благально  підняли руки з-під плащів. Чудернацьких німців не бентежило  те,
що машина мчала в протилежний бік. Але шофер зробив вигляд,  що не помітив своїх
земляків. Він наддав газу і пролетів мимо.

— От бандитська  пика! —  по-російськи  вилаявся  дебелий  солдат  і  зняв  було
автомат, але менший придержав його.

— Облиш. Тактика в нас неправильна. Їх нахабством треба брати.

— Так я ж і казав, а тобі все хитріше треба.

З почуттям досади вони побрели далі.

Низькі, кошлаті хмари нависали над балками і горами. Дощ не переставав.

— Чуєш?.. Ніби наздоганяють, — сказав Восьмьоркін.

Внизу на підйомі справді почулось нокання та скрип коліс.

— Обоз, мабуть… Сховаймося.

Друзі  зійшли з дороги,  пробралися  крізь мокрі  кущі  і присіли, поглядаючи на
дорогу.

Незабаром  вони  побачили  пару  великих  артилерійських   коней,  запряжених  в
чотириколісний  віз,  накритий  тентом на  циганський  манір.  На  передку сидів
самотній румун у високій смушковій шапці.

— Ось і карета для пас, — весело сказав Чижеєв. — Їдьмо, Стьопо: кращої не буде.

Коні, що  спокійно  бігли  під  гору, шарахнулися вбік  від  несподіваної  появи
німців. Візник, догадуючись,  що панам  гітлерівцям не до смаку в дощ іти пішки,
натягнув віжки, придержуючи коней, і, про всяк випадок, боязко козирнув.

Вдавані  німці, не відповівши на  привітання,  мовчки  заглянули у  віз. Менший,
побачивши суху  солому і мішки, промимрив щось на зразок «гут», першим видерся і
ліг на м'яку підстилку під тентом. Те ж саме зробив і другий. Тоді якийсь із них
ляснув  румунського солдата по  плечу:  «Рушай,  мовляв, чого стовбичиш?»  І віз
покотив далі.

Візник  весь час  смикав віжки  і погукував  на ледачих  коней, бажаючи догодити
непроханим пасажирам. Віз трясло, лежати в ньому було незручно.

— Що далі будемо робити? — нахилившись до Сениного вуха, спитав Восьмьоркін.

— Доїдемо до якогось  перехрестя і виліземо. На сьогоднішній вечір непогано було
б коней роздобути. Ти можеш верхи?

— Спробую. Тільки боюсь, що без сідла  за гриву зубами вчеплюся та й буду висіти
на хребті, як собака на перелазі.

— Ти спритний, швидко навчишся. Хіба от корму наб'єш, зате сліду не знайдуть.

Дощ  ущухав.  Вдалині,  на рівнинах, звивалося людне  шосе:  проносились легкові
машини,  рухалися  військові  двоколки,  татарські  прольотки  і  пішоходи.   На
перехресті доріг видно було контрольну будку і строгу фігуру регулювальника.

— Стьопо, а чого б нам не зробитися регулювальниками? І  будка в них добряча  є.
Тепло там.

— Еге, погрітись не завадило б.

Друзі штурханом у спину наказали румунові зупинитися і стрибнули з воза.

Залишившись удвох, вони озирнулися на всі боки, перевірили автомати і вмостилися
в кущах перекусити.

Захопившись їжею,  моряки і не помічали, що за ними невідступно стежать три пари
насторожених очей.




* * *



Як пішли Чижеєв,  Восьмьоркін і Вітя, Ніна  почала мучитись у передчутті якогось
неясного  ще  лиха.  Іноді їй  здавалося,  що  нещастя  вже  скоїлося,  що  воно
непоправне. Але в чому воно полягало, вона не могла сказати.

В Ніниній уяві виникали собаки, що біжать по сліду, їх роззявлені пащі з вовчими
іклами… Спалахи пострілів… Скривавлене обличчя Чижеєва…

«Фу, які дурні думки! — тут же картала вона себе. — Треба розвіятися».

Ніна  бралася за  прибирання. Але робота не радилася: віник випадав із рук, речі
перекидалися.

Вечеряти сіли пізно, бо з хвилини на  хвилину ждали повернення Віті  з моряками.
Їли  мовчки  і неохоче. Задзвеніла,  впавши,  на  камені чайна  ложечка,  і  всі
насторожено підвели голови: «Чи не ввійшли в прохід печери?»

Але дзвінка не було ні вночі, ні вранці, ні ввечері.

Нінина тривога передалася  й решті  мешканців печери.  Старики ходили похмурі  і
придумували  собі всяку  роботу, аби  тільки  не розмовляти з  дівчатами. Навіть
Чупчуренко підвівся з постелі і ні з того ні з сього почав примірятися: чи зуміє
він, володіючи лише одною рукою, стріляти з автомата.

Тільки Кльоцко лежав байдужий і нерухомий. І це лякало Катю.

Вночі  Тремихач  з  Калузьким  виходили  на розвідку. Вернулися  вони  ще  більш
заклопотаними й похмурими. Ніна нарешті не витримала і заявила:

— З ними щось скоїлося. Я піду в селище. Чутки швидко ширяться. Там знають.

— Як же ти  пройдеш, коли такі орли не зуміли? В  наших місцях, очевидно, засада
за засадою. І на дорозі фари так і світяться. В селищі не можна появлятися новій
людині.

— Але ж не можна сидіти склавши руки і ждати! Може, нам вдасться щось зробити.

— Для  цього треба  добиратися  до штабу,  іти  тими  самими стежками в ліс. Наш
район, мабуть, під наглядом. Есесівці тепер винюхують кожен кілометр. Хоч би нам
не довелося завалювати прохід у печеру з суші.

— Тоді  тим  більше  треба попередити  наших.  Переправте  мене  вночі до скель.
Пам'ятаєте,  де торік  ховали катер? Я на тузику  до  берега доберусь, витягну й
замаскую…

— Але як же ти сама вночі? — вагався батько.

— Так, як і всі. Не думайте,  що я боязкіша за вас, я ні  разу  не  підводила. В
неділю буде  товкучка, господині й дівчата з виноградників підуть на  базар, і я
до них по дорозі пристану. Ніхто й не здумає перевіряти.

— Припустімо, що тобі це вдасться. А назад як же?

— Ви мене  підождете, поки стемніє, або  краще  знов морем підійдете. Я буду вже
біля скель на тузику з сигнальним ліхтариком.

— Е-е, дитино моя,  не все ти додумала. Не можна ж залишати саму Катю з хворими.
Тепер тут тільки дивись.

Чупчуренко підвівся, уважно прислухаючися до розмови батька з дочкою.

— Вважайте й мене у строю, — заявив  він  раптом. — Годі хворіти.  Я можу  нести
вахту. Як трапиться біда — одною рукою відіб'юся.

— А ви не хвастаєтесь? — недовірливо спитав Тремихач.

— Стріляти  йому,  звичайно,  ранувато, — сказала  дівчина, —  але  спостерігати
Чупчуренко зможе. Температури нема, рани гояться нормально.

— Від нього більшого й не вимагається, — сказав Калузький. — Я все підготував до
вибуху. В разі  небезпеки Чупчуренкові доведеться тільки підпалити запалювальний
шнур — і вхід із суші буде засипано.

— Бачу,  що  ви  всі  в змові з  дочкою, —  підозріло  і разом з  тим  хитрувато
поглядаючи  на  своє нечисленне військо,  сказав  Тремихач. —  Гаразд,  готовся,
Їжачок. Завтра вночі, якщо вони не вернуться, вийдемо в море.




* * *



Молодий кароокий і кучерявий партизан Тарас Пунчонок із своєю диверсійною групою
на  світанку вів  спостереження за  німецьким пропускним  пунктом  на перехресті
трьох доріг.

Партизанам стало  відомо, що на  підмогу  гарнізону  в  їх  район  прибуває нова
військова частина  гітлерівців. Але якою дорогою вона пройде, ніхто не  знав,  а
«новачків» треба було зустріти таким громом, щоб вони з перших же днів навчилися
боятися лісових мешканців.

Пунчонок про  всяк випадок  замінував обидві польові дороги  і зоставив чергових
запалювальників,  які за  його  сигналом  мали  з'єднати  проводи із схованим  у
кюветах[Кювет — рів вздовж  дороги для  стікання води.] контактом. З обережності
вони не залишили зверху проводів, щоб гітлерівці передчасно не  помітили їх. Але
на головному шляху підривники ніяк не могли закласти вибухівку, по шосе весь час
снували мотоцикли» жандармів і частенько проходили патрулі з собаками.

«Як обробити шосе? — лежачи в кущах, думав Пунчонок. — Автоколона може  звернути
з  шосе біля  самого селища.  Тоді  пропала  вибухівка  і робота  протягом  двох
безсонних  ночей.   Якби  захопити  контрольний  пункт  і  направити  машини  на
заміновану дорогу… Але як це зробиш?»

Пунчонок здалека помітив румунську халабуду, яка наближалася.

Халабуда несподівано  зупинилася проти  партизана, що причаївся в кущах.  З  неї
зіскочили на землю два німецьких солдати і пішли в кущі.

«Секрети, видно, розставляють. Значить, автоколона скоро пройде, —  здогадувався
Пунчонок. — Ну, звичайно. Он вони розсілися перезутись…  Харчі достають… Надовго
застрянуть…»

Партизан відповз до двох своїх товаришів, які сиділи поблизу, і пошепки сказав:

— Треба  тихенько приколоти. Їх автомати і плащі згодяться. Ви вдвох навалюйтесь
на високого, а я справлюся з другим. Тільки дивіться, щоб писнути не встиг.

Партизани повитягали важкенькі, виточені з напильників стальні ножі, запхнули їх
за халяви  чобіт і, підкрадаючись,  обережно ставлячи  ногу  з  п'яти на  носок,
почали наближатися до прибулих, які нічого й не підозрівали.

Пунчонок, як  більш  спритний,  раніше  від  товаришів опинився за  спиною своєї
жертви. Перепоною був лише невеличкий кущ. Вичікуючи, коли наблизяться з другого
боку партизани, Пунчонок підняв  руку, щоб подати знак товаришам для одночасного
нападу. І раптом почув російську мову:

— Ганчір'я, що дав тобі Калузький, у тебе? — спитав менший.

— Тут ось, — відповів стриманим басом другий.

«Хто  такі?.. Чого  по-російськи говорять?  Чи  бува  не «чееми»? —  занімівши в
напруженій позі, міркував здивований Пунчонок.

До  партизанів  доходили чутки про появу якихось хоробрих і невловимих месників,
що мітили свої  жертви  двома незрозумілими буквами, але вони  не дуже-то вірили
фашистським  вигадкам  і  приписували всі  слухи страхові солдатів,  переляканих
таємничим зникненням зондерфюрера. А тепер Пунчонок на власні очі побачив чудних
хлопців, що говорять  по-російськи. «Може, дійсно  є такі «чееми»?  Люди кажуть,
вони мастаки переодягатися. Хоч би своїх не прирізати…»

Про  всяк  випадок Пунчонок  просигналив товаришам, щоб  ті зупинилися  там,  на
місці, і ще більше напружив слух.

В цей момент у  когось із партизанів під ногою  хруснула гілка. Чудні незнайомці
підвели голови.

— Чув? — спитав пошепки менший і поквапливо засунув руки під плащ.

— Не хапайтесь за зброю, нас тут багато, — сказав Пунчонок.

Він випростався з занесеною над головою гранатою.

— Руки вгору!

— А  ноги куди  подіти? —  побачивши перед  собою грізного парубка  в цивільному
одязі, якомога наївніше спитав Чижеєв.

Пунчонок помітив, як з-під  плаща  глузівника виглядає  наведене  на нього  дуло
автомата.

— Зважте:  ваші голови  взяті на мушку. Один необережний  рух  — і в них  будуть
дірки, — попередив партизан. — Витягайте руки з-під плащів.

— Не  можемо,  погода  сира… Нежитю  боїмося, — продовжував  так  само  глумливо
Чижеєв.

Бачачи, що  супротивників  не  залякаєш  і  що вони  тільки одягом скидаються на
німецьких солдатів, Пунчонок вирішив поставити питання в лоб:

— Ви чееми?

— А ви хто?

— Кримські партизани.

— Тоді ми — кримські чееми.

— Звідки знаєте Калузького? — задав перевірне запитання Пунчонок.

Сеня  збагнув, що  Калузького міг  знати  лише  хтось  із партизанського  штабу.
Кучерявий  парубок на штабіста не був  схожий, він більше нагадував зв'язкового,
про якого розповідали в печері.

— Звідтіля ж, звідки знаємо, що тебе звати Тарас Пунчонок, — сказав Чижеєв.

Це  так  вразило  партизана,  що  він  мимоволі опустив у  кишеню гранату і  вже
розгублено запитав:

— Хіба ми знайомі?

— Атож! Через Вітю, якщо знаєте такого.

— Значить, свої? — зрадів партизан. — Тоді руку, товариші.

— Ось тепер можна й нам не остерігатися простуди, а то друг мій кволий, — сказав
Чижеєв, киваючи на Восьмьоркіна. Він по-дружньому простяг руку і запитав: — Де ж
решта ваших?

— Тут вони. Ми прирізати вас хотіли.

— Даремно, могли на боксерський удар нарватися. Будьте  знайомі — чемпіон  боксу
Степан Восьмьоркін, флотський важковаг і важкодум.

Із кущів вийшло ще двоє.

— Тихіше, нас можуть помітити, — занепокоївся Пунчонок. — Зірвемо всю музику. Ви
теж автоколону підстерігаєте?

— Ні, ми продуктами більше цікавимося, але й автоколоною можемо зайнятись.

— А скільки вас всього?

— Поки що ось тут все наше військо — я і Стьопа,

— Тоді давайте разом діяти, за спільним планом.

Пунчонок поспішно виклав свої  плани і  висловив побажання  захопити контрольний
пункт.

— Гаразд, регулювання  руху ми  з Степаном на себе  візьмемо, — сказав Чижеєв. —
Направимо, куди треба. А ви побільше мін закладайте і людей  з гранатами ведіть,
щоб жаркіше було.




* * *



Моряки домовилися про  сигнали, разом з двома  партизанами пересікли  біля балки
шосе і, зробивши  велике півколо,  підібралися з  другого  боку  до  контрольної
будки. Тут вони знайшли окопчик, залягли в ньому і почали спостерігати.

Вони ясно бачили, як  у німців відбулася зміна постів.  Біля контрольного пункту
лишилося всього  четверо чоловік. Один регулювальник  стояв напроти  покажчика з
німецькими  написами на  перехресті  доріг, а решта — двоє солдатів і єфрейтор —
пішли в будку. Регулювальники мінялися щогодини.

До  вечора  рух  на  дорозі  різко скоротився: за  годину  промчалося  лише  три
вантажних машини і один мотоцикл. Почало сутеніти.  Моряки й партизани підповзли
ще ближче до будки і причаїлися за стосом дрібно нарубаних дров.

Незабаром на шосе показався невеликий загін мотоциклістів.

Забризкані грязюкою мотоциклісти зупинилися біля  контрольного пункту, викликали
єфрейтора, про щось  поговорили  з  ним і  покотили  далі.  Єфрейтор  більше  не
вертався в будку, він зостався на дорозі з регулювальником.

— Видно, їх квартирмейстери або передова охорона, — шепнув один з  партизанів. —
Вірна ознака, що незабаром прибуде автоколона з військами. Треба швидше захопити
будку, інакше проскочить мимо.

— Зараз ми їм зміну влаштуємо, — сказав Чижеєв.

Він підкрався до будки і обережно заглянув у вікно.

Тісне  приміщення освітлювалося  лише мерехтливим світлом  залізної пічки,  біля
якої сидів навпочіпки рудий німець і ворушив дрова. Другий регулювальник спав на
лавці, закривши обличчя шапкою.

Момент  був зручний. Чижеєв махнув рукою  партизанам і  Восьмьоркіну:  виходьте,
мовляв, пора діяти.

Степан,  як було  домовлено з Чижеєвим, підвівся, набрав  добрий оберемок дров і
діловою ходою попрямував до дверей сторожки. З дороги  на нього ніхто не звернув
уваги. Восьмьоркін  витер  біля  порога  ноги, штовхнув легкі  дощані  двері  і,
зігнувшись, протиснувся в приміщення.

Солдат, який сидів біля пічки,  вирішив, що  вернувся єфрейтор, і, не повертаючи
голови, про щось заговорив.

Восьмьоркін мовчки кинув дрова в куток  і випростався, затиснувши замашне поліно
в правій руці.

Принесені дрова, видно,  здивували солдата: його начальник не мав звички  носити
паливо для підлеглих. Гітлерівець здивовано обернувся і раптом побачив освітлену
червонастими бліками полум'я величезну  постать  незнайомця. Він відскочив убік,
але важкий удар по голові звалив його навзнак.

Від  метушні  прокинувся  й  регулювальник,  який  спав  на  лавці.  Восьмьоркін
підскочив  до  нього,  і фашистський  солдат  так і не  зрозумів  спросонку,  що
скоїлося. Із лави він уже не встав.

Захопивши сторожку,  Восьмьоркін видавив  шибку у вікні і, важко дихаючи, шепнув
Чижеєву:

— Обоє готові… Противна робота… Розізлився я дуже. Кажи, що далі робити?

— Треба якимсь чином заманити в будку єфрейтора.

— Але ж як?

— Давай загаласуємо або заспіваємо, ніби шнапсу ми напилися, — запропонував один
з партизанів. — Може, він і прибіжить.

— Гарно придумали, — схвалив цю пропозицію Чижеєв. — Давайте спробуємо.

Через деякий  час до перехрестя донісся  безладний спів. Тільки п'яні  могли так
горлати,  і  єфрейтор  деякий час  прислухався  до  цього дикого ревища,  а тоді
вилаявся і бігцем поспішив до будки.

Лютий  єфрейтор біг  з твердим наміром заткнути пельки гулякам-солдатам, бо  ж з
хвилини  на  хвилину могло  над'їхати начальство.  Веселенька буде  зустріч! Він
різко рвонув двері і зарепетував:

— Руіх! Штіль!.. Швайне!

Але тут чиясь дужа  рука згребла  його за груди і ривком втягла всередину. Потім
немов  стеля  обвалилася  на голову  єфрейторові. Обм'якле тіло мішком  осіло на
землю…

— І цьому кінець, — сказав Восьмьоркін.

Зміняти  регулювальника на  дорозі  пішов Чижеєв  з партизаном,  переодягнутим у
єфрейторів дощовик. На зріст партизан був приблизно такий,  як покійний  фашист.
Він не викликав підозри у регулювальника.

Дорога була темна й безлюдна. Задублий на вітрі, змоклий регулювальник з радістю
передав  переодягнутому  Чижеєву  ліхтар  і  указку  з  фосфоресціюючим кружком.
Козирнувши  мнимому  єфрейторові,  він побіг грітися  в будку.  Незабаром звідти
почувся глухий окрик, а через хвилину все затихло.

— Все, більше жодного не лишилося, — сказав Чижеєв.

Поправивши вогонь  у ліхтарі, він став з ним на перехресті. Пора було братися за
виконання   обов'язків   регулювальника.   Вдалині  показалося  синювате   сяйво
автомобільних фар.






Розділ тринадцятий




Ніна виходила вночі. Частину дороги пройшли на катері. Було туманно й холодно.

Батько  з  Миколою Дементійовичем  обережно опустили на  воду  тузика — крихітну
шлюпку, поцілували дівчину на прощання, допомогли їй вмоститися і подали весла.

— Прийдемо  завтра  опівночі,  — сказав  батько. —  Твого  сигналу  будемо ждати
дві-три  години.  Не  діждемося  — прийдемо  через  добу  знову.  Не зможеш сюди
вернутися, іди в ліс… Чого мовчиш? Страшно самій?

— Ні, я стараюся запам'ятати. — Дівчина бачила, що  старому важко розлучатися  з
нею.

— Візьми  про всяк  випадок  «вальтер»,  тільки не  входь  з ним у місто. Сховай
де-небудь на березі.

Батько віддав їй трофейний пістолет і ще щось тверде, загорнуте в папірець. Ніна
навпомацки визначила, що це шоколад.

— Все  буде гаразд, — сказав Калузький. —  Це  місце  в  гітлерівців  вважається
незручним  для десанту. Вони  спостерігають за  ним  лише з мису, в темряві  нас
ніхто  не  помітить.  Запам'ятайте:  пройти можна лише  вздовж струмка і  правим
боком. Щасливого повернення!

Ніна відіпхнулась від катера і обережно налягла на весла.

Дівчині не  хотілося думати про небезпеку, але наче  хтось  шепотів  їй на вухо:
«Там  у темряві можуть  з'явитися  спалахи…  Ти  пострілу не почуєш,  але все це
побачить батько… А в нього серце старе, хворе».

Ніна завжди  чомусь  більше турбувалась не за себе, а  за близьких. Вона боялася
смерті лише тому, що це спричинить горе батькові, осиротить друзів.

Ось  уже  вона переплила  відпливну хвилю.  Шлюпка занурилася в піну,  під кілем
зашаруділо.  Дівчина кинула весла, вистрибнула  на  берег  і, підтягнувши  легке
суденце, присіла навпочіпки. Так їй було зручніше вдивлятися в темряву.

— Здається,  нікого нема, —  тихо  сказала  вона. Коли Ніна говорила вголос,  їй
здавалося, що поряд  є дуже  близький  і сміливий  друг. —  Куди ж  ми  сховаємо
шлюпку?

Вона знайшла серед каменів вільну місцинку, витягла суденце на сушу, перевернула
його днищем догори. Потім міцно прив'язала його до весел, засунутих у щілини між
двома каменями, і замаскувала оберемком морської трави.

— Тепер відпустимо катер.

Ніна примостилася так, щоб світло було видно лише з моря, тричі натиснула кнопку
сигнального ліхтарика і стала ждати.

Зразу ж від темних  скель, що  стирчали в  морі, відділився катер. Він  безшумно
розвернувся, набираючи хід, потім фиркнув і, розкинувши білі крила піни,  помчав
у зеленасту імлу.

Дівчина залишилася  сама між скелями і  морем. Вона підтягнула  лямки рюкзака і,
обережно ступаючи, вирушила шукати русло струмка.

Дзюрчання і тонкий дзвін води було чути ще здалеку. Струмок після недавніх дощів
широко розлився при впаданні в море.

— Треба правим боком, — згадала Ніна.

Вона роззулася і ввійшла у воду.

По той бік  струмка теж не було ніякої стежки.  Ніна почала здиратися по вологих
виступах  скелі. Коли камені виривалися з-під ніг, вона завмирала на  місці і  з
завмираючим серцем озиралася на всі боки.

— Бачиш  же,  нікого…  Звичайно,  нікого  нема, —  підбадьорювала  вона  себе  і
прямувала далі.

Струмок  уже був  глибоко внизу.  Дівчина  обдерла коліна  об гостре  каміння  і
скривавила пальці, але добратися до верхів'я скелі не могла: далі була гладенька
стіна.

— Тут має бути спуск… Як темно і холодно! Хоч би скоріше розвиднялося!

Чіпко вхопившись за виступ, дівчина  сповзла  із  скелі  на животі і  повисла на
витягнутих  руках. Намацавши  ногами  опору,  вона звільнила  руки.  Перепочивши
трохи, вона таким же чином сповзла нижче.

Далі спускатися було легше: скеля стала пологою, місцями попадалася  земля. Ніна
підвелася  на  весь  зріст, струснула  плаття, заправила  під хустку  розтріпане
волосся  і раптом  побачила попереду рухливу тінь. Ноги в  неї підкосилися. Вона
опустилася  на  коліна, зняла  з плечей торбину і поквапливо  дістала  пістолет.
«Буду стріляти без попередження», вирішила вона.

В темряві, там, де почулося шарудіння, вона спочатку  побачила дві, потім чотири
зеленасті, ледве блимаючі цятки.

— Атпрусь! — закричала дівчина.

У  відповідь почулось люте гарчання і вискливий гавкіт. Це були  шакали. Дівчина
зраділа: «Значить, людей немає поблизу».

Вона шпурнула каменюкою в  бік боягузливих  звірів, і  мерехтливі  очі  погасли.
Знову стало  тихо, так  тихо,  що  чутно  було, як шарудить і  перекочується  по
камінню вода.

На дні урвища пітьма була ще густіша.

Ніна з затиснутим у руці пістолетом повільно пробиралася вздовж струмка. Лише на
світанку вибралася вона до місточка на дорозі.

Міст був невеликий, і німці його не охороняли.

Ніна обполоснула в струмку обличчя, змила кров з колін, причепурилася.

Спідниця була розідрана на крижах. Ніна дістала з торбини голку і сяк-так зашила
дірку. Потім зав'язала хустину так, як носять дівчата з виноградників, і сховала
в торбину пістолет.

В  цей  час на  горі  показалося  кілька  жінок  з мішками і  кошиками.  За ними
плентався  ослик  із  візком,  а  далі,  розтягнувшись  вздовж  дороги,  похмуро
прямували ще якісь люди.

Вигляд  цього  натовпу  не викликав побоювань: жінки йшли  на  базар  або  ж  на
виноградники.  Ніна,  не  ховаючись  і  не  звертаючи  уваги  на  кримчанок,  що
наближалися, почала взуватися не кваплячися. Не  одразу вона  помітила, що серед
тих,  що  йшли,  немає майже  жодної літньої  жінки.  Дорогою брели  молоденькі,
змучені  дівчата  і  підлітки,  а  позад  них  двоє  гітлерівських  конвоїрів  з
автоматами.

«Женуть в Німеччину», зрозуміла Ніна, але ховатися вже було пізно.  Не підводячи
очей, вона й далі зашнуровувала черевики.

Гітлерівці, які конвоювали основну групу, пройшли  мимо,  лише глянувши скоса на
неї. Ця дівчина, що перезувалась край дороги, навряд щоб збиралася передавати їх
бранкам зброю або вибухівку.

Проте  сутулому  в  окулярах конвоїрові,  що  підганяв  ззаду  колону  змучених,
стомлених дівчат, здалося,  що Ніна  відстала  від головної  партії. Він  грубим
штурханом примусив її встати.

— Я не ваша, — запротестувала Ніна. — Я на базар іду.

Гітлерівець,  замість   відповіді,  ще   раз  штурхнув  її  автоматом  у  бік  і
зарепетував:

— Шнель, шнель!

Він не хотів і слухати пояснення росіянки.

Ніна  завмерла. Треба  було  стільки страху витерпіти за ніч, щоб  на ранок отак
по-дурному потрапити до рук ідіота?

Вона догнала передніх конвоїрів. Пояснила, просила розібратись у помилці. Адже ж
вони  бачили її, як вона сиділа край дороги.  Але гітлерівці з досадою відпихали
від себе росіянку і тупо товкли:

— Ми не є знать… Команда обер-лейтенанта… Шнель!.. Швидко ідіть компанія!

Ніна  заплакала. Вона йшла, спотикаючись, не бачачи  ні дороги, ні тих, хто йшов
поряд.

Якась дівчина взяла її за лікоть і суворо сказала:

— Не плач, що їм наші сльози? Бачиш, як вони регочуться?

— Куди нас женуть?

— Не  знаю.  Мене вночі схопили. П'ять хвилин на збирання…  Матуся  схопила,  не
пускає, а отой, очкастий, її в груди. Убила б його.

«І я уб'ю, — подумала Ніна. — Тепер не побоюсь».

— Чеемів би зустріти, — шепнула дівчина.

Ніна здригнулася і насторожилась.

— Яких чеемів?

— Не знаєш?.. Про чеемів не  знаєш? Про них  у  нас  усі говорять.  Вони  навіть
зондерфюрера викрали. Десь  заховали його, а потім  віддали німецьким  собакам і
собак побили.

— Чого німецьким собакам? Вигадка якась!

— Зовсім не вигадка, — образилася оповідачка. — Зондерфюрера  вчора знайшли біля
дороги з перегризеним горлом. Сам начальник поліцаїв розказував.

— Не може бути, дурниця! Не віддали  б вони собакам! —  мимоволі вимовила вголос
свої думки Ніна, — А чеемів не спіймали?

— Де  там!  Самі всіх фриців перестріляли. А  позавчора, — зашепотіла дівчина, —
під лісом стільки гітлерівців набили, що вони цілу ніч і ранок поранених возили…

«Легенди вигадують, — вирішила Ніна. — Не могло троє чоловік стільки гітлерівців
убити.  А  може,  вони до  партизанів  добралися?  Разом  діяли?  Як же  мені їм
повідомити, що я отак по-дурному попалася?»




* * *



Восьмьоркін, Чижеєв і Вітя в супроводі Пунчонка лише на шосту ніч вирушили назад
до печери. Кожен  з них  вів за собою нав'юченого  коня.  В тюках були консерви,
борошно, шоколад, гранати і патрони.

Після вдалого розгрому фашистської автоколони та кінного обозу до рук партизанів
потрапили багаті трофеї. Гітлерівці, що зразу  порозбігалися  по кущах, на ранок
почали  скупчуватися під  лісом. Здобич  довелося переправити поглибше  в  гори.
Необхідна  була стійка заслона.  З групами  заслони  зосталися і  Восьмьоркін  з
Чижеєвим. Вони разом з партизанами то несподівано нападали на переслідувачів, то
з  боєм відходили, затягуючи  фашистів  убік,  до  вузької  щілини, де вже ждала
засада. Там партизани  дали останній бій і, відірвавшись від  переслідувачів, що
залягли, заплутали сліди і козиними стежками пішли в гори.

Після п'ятдесятигодинних  дій без  сну та незвичного лазіння  по гірських кручах
Чижеєв  з  Восьмьоркіним  майже  цілу  добу  відсипалися  в   лісовій  землянці.
Партизанам  сподобалися відчайдушні здоровані-чорноморці. Бажаючи хоч чим-небудь
віддячити  їм,  лісові мешканці  придумали  замінити  ватянки моряків  флотською
формою. Для  Сені вони  без труднощів  підібрали  чорні штани  й  бушлат, а  для
Восьмьоркіна все довелося шити наново.

Кравчихи-партизанки сяк-так  зняли мірку  із  сонного  моряка, покроїли  йому  з
чорного трофейного сукна  щось  на зразок бушлата, величезні штани і в вісім рук
почали шити.

Коли друзі  прокинулися, то перед  їх постелями вже  лежали старанно випрасувані
штани а під зрубом  стелі  висіли на палицях замість  вішалок  бушлати. Начищені
товченою цеглою  мідні ґудзики  так сяяли,  що від  них,  здавалось, можна  було
прикурити.

— Невже для нас? — здивувався Восьмьоркін, побачивши свого розміру бушлат.

— В нагороду за прекрасне регулювання, — відповів задоволений справленим ефектом
Пунчонок.

Повеселілі друзі одяглися і одразу немов стали ставніші і красивіші.

— Оце коли б ще безкозирку та фланельку з гюйсом — прямо на парад  тебе, Стьопо!
— сказав Чижеєв.

— А бодай тебе…  про безкозирку  я й  забув! —  з прикрістю ляснув  себе по лобі
командир загону, що прийшов полюбуватися на моряків. — Є в нас безкозирки! Разом
з  документами  вбитих  зберігаються.  Від  ваших  же  севастопольських  моряків
зосталися. Хоробрі хлопці були, на весь зріст на фашистів ішли.

Він сам сходив у штаб і скоро повернувся з трьома безкозирками. На стрічках Сеня
прочитав назви міноносців:  «Бойкий», «Способный»,  «Бдительный». Від безкозирок
ніби  повіяло  морем і чимось ще до болю рідним. Зринули в уяві красені-кораблі,
Севастопольський рейд, чайки в висоті та бірюзове небо.

— Наша ескадра! — з гордістю заявив Чижеєв.



Він прикинув на свою голову всі три  безкозирки  —  найбільшу, з золотим написом
«Бдительный», Сеня віддав Восьмьоркіну, собі взяв безкозирку комендора з есмінця
«Способный», а третю — простягнув Віті.

— Носи і тримайся сміливіше! — урочисто сказав він. — Юнгою будеш нашим.

Отож поверталися друзі  не в  стареньких ватянках,  а  в  чорній, навіваючій  на
гітлерівців жах  формі  моряків.  Випрасувані штани  були  заправлені в  добрячі
чоботи, безкозирки  молодцювато  зсунуті на брову, з-під бушлатів виглядали ножі
та гранати, а поверх бушлатів висіли автомати і сумки з запасними дисками.

Підходячи  до  небезпечних  місць,  хлопці  обмотали  копита  коням  ганчірками,
натертими отрутою  Калузького, і,  посідавши  верхи, розтяглися  в  «кільватерну
колону». Поперед  усіх  їхав Вітя  на  невеличкому  кошлатому  коникові,  за ним
Пунчонок  із  Сенею, а замикаючим  сидів на товстоногому артилерійському  битюзі
Восьмьоркін. Автомати у всіх були напоготові.

Вони  спокійною  риссю  пройшлися  по вузькій  ґрунтовій  дорозі,  вибралися  на
косогір,  де  недавно воювали з собаками, проминули балку, з ходу пересікли сіру
стрічку  приморської дороги. Тут, не помітивши  нічого підозрілого, вони  почали
підійматися на гору…

І  раптом,  на  перевалі,  де стежка  звертала  наліво,  почувся  тріск, а потім
шипіння.

Знизу  раптом злетіли три освітлювальних  ракети. А  з  кущів,  мов  пневматичні
молотки, висікаючи різнобарвні іскри, застукотіли автомати.

Коні схарапуджено метнулися за  скелю, і це врятувало друзів. Лише Восьмьоркінів
битюг захрипів, незграбно спробував  здибитися, але  не  зміг і звалився на бік.
Степан встиг зіскочити з коня.

Сеня швидко спішився і, віддавши  повід Пунчонку,  підповз до Восьмьоркіна, який
припав за конем, що конав у конвульсіях.

— Куди поранений?

— Та нікуди. Коня покалічило. Ніяк не можу примітити, звідки б'ють.

В небо звилися нові ракети. Друзі, миттю припавши до землі, сховалися за  тюками
і крупом підстреленого коня. Вогняні траси з свистом пройшли над ними.

— Підмогу  викликають, — збагнув Сеня і несподівано запропонував Восьмьоркіну: —
Тікай на моєму білолобому, а я прикрию вас. А то печеру вислідять.

— Він прикриє! — обурився Восьмьоркін. — А я що, без рук, без ніг?

Він навів автомата на кущі, з яких вилітали ракети.

— Будь  людиною, Степане, — умовляв далі Чижеєв, заготовляючи гранату. — В  мене
трудно поцілити, я втечу.

— Мій кінь  упав,  а не  твій. Значить, мені зоставатися, — зі злісною упертістю
заявив Восьмьоркін. — І не чіпляйся, іди геть! Через тебе всіх переб'ють. Швидше
жени коня.

Восьмьоркін дав дві короткі черги по кущах. Відтіля відповіли затяжними трасами.

— Ага!.. Ось де ви! — пробурчав Степан і дав ще чергу.

Побачивши, що розізленого  моряка не вмовити, Чижеєв спересердя підвівся на весь
зріст і метнув гранату. В момент вибуху він пригнувся і перебіг за виступ скелі,
де ховалися Пунчонок з Вітею.

—  Їдьте  мерщій  самі, — підганяв  він  їх. — І  мого коня  прихопіть.  Скоріше
знімайтесь, бо оточать!

Не слухаючи заперечень Пунчонка, він зняв  із сідла запасну сумку з  гранатами і
знову поповз до Восьмьоркіна. Пунчонку нічого не залишалося робити, як стьобнути
неспокійних коней. Він один відповідав перед штабом за постачання печери й мусив
довезти туди всі тюки.

Спустившися в видолинок, молодий партизан поскакав з  Вітею  щодуху. Він  чув за
спиною часту стрілянину,  вибухи  гранат і зовсім не думав про те, що  в темряві
може скрутити собі в'язи, його сповнювала тільки одна думка; швидше здати вантаж
і повернутися до моряків на підмогу.

Біля лазівки в печеру, поки Вітя давав тривожні дзвінки, він швиденько відв'язав
тюки, поскидав їх на одну купу і, прихопивши всіх коней, помчав назад.

Зворотний шлях Пунчонок проїхав ще  швидше.  Прив'язавши  коней біля  деревця  у
долині, партизан  не вийшов на стежку, а почав підійматися нагору збоку від неї,
щоб моряки не прийняли його за противника, що заходить з тилу.

На старому  місці  друзів не було, вони відбивалися десь  за скелястим виступом.
Звідти лунали поодинокі постріли.

«Нема гранат, а патрони кінчаються», зрозумів Пунчонок.

Він перебіг стежку,  по-кошачому видряпався  на  виступ і  оглянувся. Лівіше від
нього  нерівним  ланцюгом  пересувалися  фашистські  солдати.  Вони  строчили  з
автоматів на всі  боки. При спалахах видно було їх  обличчя, каски  і білі цятки
ґудзиків  на  шинелях.  «Бояться  темряви, —  вирішив   партизан. —  Від  страху
стріляють. Од таких неважко втекти».

Намагаючись  не шуміти,  він  сповз  нижче  і,  глянувши  направо,  похолов  від
несподіванки. Метрів за сорок від нього, де стежка робила неповну петлю, оголену
й вузьку галявину перебігали якісь поодинокі, згорблені постаті.  Вони збиралися
у виїмці біля чагарника.

«З  тилу  заходять, —  збагнув  партизан. —   Ті   дурною   тріскотнявою   увагу
відвертають, а ці хочуть живцем схопити. Треба попередити».

Він зняв  з себе автомат,  витяг  три гранати, намацав  для ніг зручніше  місце,
звівся і, згадавши єдине морське слово, крикнув: «Полундра!» Тоді метнув одну за
одною всі три гранати у виїмку біля чагарника.

Вибухом засліпило Пунчонка. Нічого не бачачи перед собою, він скотився на стежку
і, строчачи на всі боки з автомата, перебіг до каменів,  де, на його думку, мали
бути моряки. Тут він припав до землі і почав прислухатися.

Від скелястого виступу доносився стогін і хрипле завивання якогось пораненого, а
з другого боку — галалакання і посилена стрілянина.

Партизан відповз ще далі і раптом почув приглушений голос Чижеєва:

— Стій!.. Хто тут?

— Свій… Я — Пунчонок!

— Якого ж біса ти вернувся? Тобі ж сказано  було коней відігнати, а він полундру
кричить.

— Не лайся. Вже відігнали. Я в два кінці встиг. Давай швидше в долину.

Пунчонок  кинув ще  дві  гранати.  Восьмьоркін з Чижеєвим  випустили  в  тому  ж
напрямку решту куль і разом почали відступати.

В  долину  вони не  збігли, а майже  скотилися.  Швидко розібравши  коней, друзі
припали до їхніх грив і помчали.

Мерехтливо  світло  ракет іноді вихоплювало  їх з  темряви. Траси звискували над
головами. Але вершники не зупинялися, їм нічим було відбиватися.

Біля лазівки  в  печеру  їх зустріли  схвильовані  Тремихач,  Калузький і  Кость
Чупчуренко. Всі троє були озброєні автоматами.

— Усі цілі? — запитав Тремихач.

— Цілі,  — відповів  Чижеєв. А коли зіскочив на землю,  то ледве не закричав: по
всій нозі, немов струм, пройшов гострий біль. У  гарячці бою  він не помітив, як
його поранили.

— Знімайте  сідла  і відганяйте якнайдальше  коней, — наказав  Тремихач. — Треба
пожертвувати ними. Вас тепер по сліду знайдуть. Доведеться вхід привалити.

Він сам стьобнув дубцем розсідланого Сениного коня.

— Швидше дійте і  приходьте сюди.  Через  три  хвилини підірвемо. Тут  лишається
тільки Калузький.

Молодь, відігнавши  коней далі,  підібрала сідла  і, оглянувши  майданчик, чи не
зосталося  чогось  підозрілого, сховалася  в  проході.  Стрілянина  наближалася.
Світло ракет уже захопило кущі дикої шипшини.

— Кінчилось наше ходіння сушею, — сказав Калузький.

Тремихач зітхнув, підібрав білий  папірець, який міг  навести  на думку,  що тут
десь є хід, і,  по-старечому зігнувшись, зник у сирій імлі проходу. За ним пішов
Калузький.

Засвітивши  ліхтар,  інженер   перевірив   закладку  вибухівки,  потім  підпалив
бікфордів шнур і поспішив по проходу вниз, до сховища за поворотом.

На нижньому майданчику печери друзів зустріла Катя.

— Ой, які прибрані!

— Приодяглися трошки, — не без самозадоволення сказав Восьмьоркін.

Кльоцко, почувши голоси, сів на ліжку. Він уже міг вставати без нічиєї допомоги.

— Де пропадали? — запитав  він причіпливим боцманським голосом.  Брови в мічмана
смішно  стовбурчилися,  а  обличчя  було  загадкове. Збагни: гнівається  він  чи
жартує?

Восьмьоркін, зметикувавши,  що  Кльоцко з  нагоди одужання  має бути в  веселому
настрої, з підкресленим молодецтвом клацнув каблуками:

— Так що, товаришу  мічман, за  регулювальників були у фашистів. Гвардії  матрос
Чижеєв  усім парадом командував. Кожній машині з начальством ніжкою човгав і ось
так ручкою: «Будьте ласкаві, на міновану дорогу…»

— Чого штани не навипуск? — раптом присадив  його Кльоцко. — Коменданта нема, то
вже й форму порушувати можна?

— Та ми ж кавалеристи. Інакше незручно.

— Бачу, що не  моряками стали, а ковбоями якимись. Живо привести себе в людський
вигляд і доповісти як слід.

«Як  завжди прискіпується, значить, діло пішло на поправку», подумав Восьмьоркін
і відчеканив:

— Єсть доповісти по уставу.

Але  не встиг  він доповісти. Почувся глухий  і протяжний тріск, так  ніби хтось
нагорі розідрав  на шматки  цупку  матерію. В печеру ввірвався клубок густого  й
задушливого  повітря.  Вогні  в  лампах  присіли,  потім  підскочили,  в  печері
замиготіли фіолетові й червоні тіні.

— Кінчилося ходіння  по  суші! —  повідомив з  верхнього майданчика  Тремихач. —
Прохід завалено. Тепер у нас дорога — море.






Розділ чотирнадцятий




Чижеєва приголомшила звістка про те, що Ніна зникла.

Моряк уявляв собі суворий берег із  зловісно  навислими брилами скель і  чорноту
ночі.  Він  немов  бачив  перед  собою  бліде,  насторожене обличчя  дівчини, її
тендітну постать.

Сеня якось  аж  забув навіть  про  поранену  ногу.  Біль  його  був дрібницею  в
порівнянні з тим, що він переживав.

«А може, вона  жива? Може, спіймали вдень, на людній вулиці? Ну, чорт! А я сиджу
кривоногий. Треба щось діяти. Аби тільки не помітили шкандибання».

Чижеєв потай відкликав Катю і шепнув їй:

— Покляніться, що не скажете нікому ні слова.

— Для  цього  треба знати, про що йдеться, — відповіла дівчина. — Чого  ви  такі
бліді сьогодні?

— Я поранений.  Розумієте?  Рана  легка: наскрізна, дірка  в м'якуші.  Її  треба
змазати йодом і перев'язати. Але щоб ніхто не знав.

— Розумію. Якийсь новий божевільний похід?

— Я хочу знайти Ніну, — сказав Чижеєв. — Через ногу мене не пустять.

Дівчина завагалася.

— Покажіть рану.

Зціпивши зуби і кривлячись,  Чижеєв стяг  чобіт із простреленою халявою. Носок і
онуча наскрізь просочилися кров'ю. Кров запеклася, і тому важко було роздивитися
рану.

Катя обмацала ногу і нахмурилася.

— Якщо не хочете лишитися без ноги, зараз  же йдіть за  мною і всякі розмови про
таємниці й походи облиште.

— Не піду, — навідріз  відмовився  Чижеєв. —  А якщо  ви  скажете  Тремихачу або
мічману, то зробите… недобре, тим що перешкодите виручити вашу подругу.

І він з рішучим виглядом взявся натягати на рану зашкарублу шкарпетку.

Дівчина злякалася;  вона  сходила  по  сумку  з аптечкою, старанно  обмила  ногу
спиртом, змазала краї ранок і, наклавши м'які тампони, акуратно забинтувала.

— Вам потрібен спокій, — пояснила медичка.

— Від  горя ошаленів коротун, —  бурчав, позираючи на  свого друга, Восьмьоркін.
Ніколи ще він  не бачив його в  такому збудженому стані. —  Примочку  б йому  на
потилицю, а ковадло на язик.

Чижеєв не розумів, чому  інших  не хвилює доля Ніни. Навіть батько, який мав  би
рвати на собі чуба і вмовляти всіх летіти на виручку, спокійно сів на краю койки
до Кльоцка і обмірковував із Калузьким,  який режим завести  в  печері. Жорстокі
люди! Війна всіх зіпсувала.

Врешті він не втерпів і, рішуче підступивши до старих, запитав Калузького;

— Як ви з Ніною договорилися? Може, вона не зрозуміла вас, прийшла пізніше? Цілу
ніч  прождала  і  ще  жде.  Треба  сьогодні  ж переправити  Пунчонка  і  заразом
перевірити…

— Але  не  кваптеся, юначе, — зупинив його Калузький і, як завжди не кваплячись,
почав  розмірковувати. —  Сьогодні  патрулі  ще  розшукують  вас.  Нишпорять  із
собаками. Вони можуть опинитися і над урвищем. Якщо катер вискочить з-під скель,
він наведе на думку  пошукати вас із моря. Ви  розумієте, чим це скінчиться?  Ми
опинимося в кам'яній пастці. І Ніні тоді вже ніхто не зарадить.

— Вікторе  Михайловичу,  ви  теж  думаєте  остерігатися? —  не  без  ущипливості
поцікавився Чижеєв. — А дочка хай однісінька на холоді вночі? Хай загине?  В неї
ж ні одежини, ні харчів.

— Ось що, товаришу  Чижеєв, перестань  грати на  батьківських почуттях! —  різко
перервав його розлючений боцман. — Я твою зацікавленість розумію. Годі нам людей
марно губити. Ми тут не для  того, щоб грати в  піжмурки —  один  одного шукати.
Через твою і Восьмьоркінову недисциплінованість дівчина й постраждала. А якби ви
прийшли вчасно — сиділа б вона з нами.

Чижеєв заперечив:

— Ми не гуляли. Ми фашистів били.

— Ну то зв'язкового треба було прислати, сповістити. До того ж не ваша це справа
по берегу  тинятися  — для цього є сухопутні  люди. Наше діло  — море! У морі ми
повинні  не давати фашистам спокою. А ви  ось душу захотіли  потішити і  дівчину
погубили.

Такого святотатського звинувачення Чижеєв не міг простити навіть Кльоцку.

— А не погуляли  б ми з Восьмьоркіним на березі, щоб вас розшукати, — сказав він
із  викликом, — то думаю,  і  виглядав  би  товариш  мічман  інакше.  Шкода,  що
гітлерівці з першого разу пам'ять вибивають.

— А це що? — скипів Кльоцко. — Припинити розмову.

— Єсть припинити, — відповів Чижеєв, темніючи. — Дозвольте йти?

— Ідіть, — сказав мічман офіційно. —  Але не кудись там,  а в камбуз. Наряд поза
чергою даю — посуд мити і чавуни чистити, щоб морський порядок не забувався.

Чижеєв покірно відійшов до цегляної пічки і загримотів сковородами, потім згадав
про Пунчонка.

— Тарасе, підійди  на хвильку! Будь другом, —  пошепки сказав він партизанові. —
коли попадеш на берег, пройди тією ж дорогою, де Ніна йшла. Розшукай хоч слід її
і дай знати. В боргу буду…

— Розумію, — сказав партизан. — Вважай мене як би самим собою.




* * *



Дівчат гнали на північ,  не даючи  ні підсісти  на візок, якого тягнув ослик, ні
зупинитися. Лише один раз в дорозі був недовгий перепочинок.

Конвоїрам, видно, набридло йти пішки. Біля якогось  селища вони зігнали дівчат з
дороги на поле і, зоставивши лише одного охоронника, пішли нишпорити по дворах.

Незабаром  один із них привів трьох худих-прехудих селянських конячок,  а другий
припер бутлягу з червоним вином і мішок із закускою.

Розіславши плащ, конвоїри розсілися на землі і взялися пожирати коржики,  бринзу
з маслом і яйця. Голосно цямкаючи,  гітлерівці по черзі  прикладалися  до бутля.
Жодному з  цих  червонопиких прожер навіть на думку не  спало, що руські дівчата
голодні і треба їх чимось нагодувати.

Ніні довелося розв'язати торбину і поділитися своїми запасами, взятими з печери,
із новими подругами.  Дівчата  через силу  жували  суху їжу. Їм хотілося пити, а
конвоїри нікого не пускали до колодязя.

Захмелівши,   конвоїри   зробили   з   ременів   щось  на   зразок   нагайок  і,
повидряпувавшись на коней, з п'яним реготом погнали дівчат на дорогу.

Це  був  неймовірно  важкий  перехід.  Очманілі  гітлерівці  стьобали як  попало
відсталих.  Наїжджали  кіньми,  намагались  поцілити  в  обличчя  кованим носком
чобота. Іноді доводилося не йти, а бігти.

До  вечора Ніна  так втомилася, що коли їх загнали в  машинну  повітку радгоспу,
вона впала в кутку на прогнилі дошки і зразу ж заснула.

Під ранок вона відчула, що  її  штовхають.  Коли  підвелася,  в повітці ще  було
темно. Не зразу вона розгледіла свою нову подругу Нату.

— Скоріше вставай, —  шепотіла  Ната. —  Очкастий  ногами  б'ється.  Зараз  сюди
підійде.

— Хай  тільки  торкне. Я його застрелю,  негідника, —  сказала  Ніна  і тут таки
спохватилася: «Яка нестримана. Мене ж викриють… А чи витерплю я катування?»

Подолавши знемогу, вона встала. Голова наморочилася, ноги тремтіли від кволості.
Вона  бачила, як у другому  кінці повітки гітлерівці  стусанами гнали дівчат  на
вулицю.

— Ходім мерщій на двір, — квапила її Ната. — Я допоможу, ходім.

Вона підхопила Нінину торбу і потягла її до виходу.

Ранок  був  холодний, сирий. Біля  повітки з'явилися  широкі  семитонні німецькі
грузовики.  На  одному з  них вже  сиділо чоловік з тридцять  якихось незнайомих
дівчат.

— Звідки ви? — запитала Ніна.

Одна відповіла.

— З різних місць,  учора пішки пригнали, а сьогодні наче в  різницю везуть: і не
повернешся, і ніг не простягнеш.

Ната допомогла Ніні вибратися на кузов передньої машини. За ними полізли й  інші
дівчата. Скоро їх набралося стільки, що не можна було сісти.

Машини одна за одною вирушили з двору. Холодний  вітер, б'ючи в обличчя, освіжив
трохи Ніну,  але  голова, як і  раніш, наморочилася.  «Хоч  би  не захворіти, не
злягти в  дорозі», твердила вона в думці і міцно трималася за подругу, що стояла
поряд.

— Куди нас  везуть? — нічого не могли зрозуміти  дівчата, вглядаючись у  шосе. —
Вчора ж вели цією дорогою. Невже знов назад? Може, додому пустять?

— Якби ж то, — сказала Ната. — Просто мучать,  спершу в  один  кінець женуть,  а
потім в другий.

«Цій дівчині можна звіритися, — подумала Ніна. — Розповім їй  про пістолет і про
все. Разом втечемо».

В  полудень бранок  привезли  в портове селище  за мисом. Грузовики  звернули на
шкільне подвір'я і  зупинилися. Конвоїри наказали дівчатам всі свої речі скидати
в одне місце. Потім їм видали відра з ганчірками, деркачі і повели в приміщення.

— Миті кряще! — сказав гітлерівець із санітарним значком. — Це є госпіталь.

— Бачиш,  скільки чееми  фашистів набили, — шепнула Ната. — У старому  госпіталі
вже місця нема. Школу беруть. Міну б їм підкласти.

Ніні після  декількох годин, проведених  на свіжому повітрі,  стало  краще. Вона
разом з іншими роззулася  і, закотивши рукава, взялася шкребти підлогу. Але Ната
не давала їй стомитися. Ця міцнонога  дівчина  з  кумедно  кирпатим  носиком так
вправно орудувала деркачем і зливала водою підлогу, що Ніні  нічого було робити.
В пориві вдячності вона шепнула подрузі:

— Ми з тобою втечемо. В мене пістолет схований.

Після прибирання дівчат зігнали в підвал і веліли розташовуватися серед звалених
на купу  парт. Потім, вперше за добу,  нагодували  бурдою,  звареною з  кормових
буряків. Дали по крихітному шматочку хліба.

Ніна  з Натою примостилися в напівтемному закапелку серед поламаних шаф і дощок.
Боячись,  що  гітлерівці  намацають  в  рюкзаку  пістолет,  Ніна  витягла  його,
загорнула в  ганчірочку і запхнула  в  куток  за  дошку. Ната  в  цей час боязко
поглядала на всі боки: чи не дивиться хто? Вона розчервонілася від хвилювання. А
потім, як пересвідчилася, що Ніна все зробила непомітно, сказала:

— Я зразу відчула, — ти особлива. У партизанів, мабуть, жила?

— Н-ні…  А втім…  Гаразд, від тебе не  буду критися:  я з чеемами в одному місці
була.

— Правду  кажеш? — Ната не могла  повірити. Допитливі очі її  якось по-пташиному
округлилися. —  Чого  ж  ти розпитувала  про них? —  Але побачивши, що  Ніна  не
виправдується, а уважно стежить за нею, зраділа:  — Ну й хитра  ж ти,  Ніно!.. І
смілива, як  хлопці!..Тепер зв'язані  спільною таємницею, дівчата  намагалися не
розлучатися. Почувши гудіння моторів за стінами, вони вибралися із свого закутка
і  підбігли  до ґратчастих вікон. У подвір'я школи одна за  одною  в'їжджали  то
грузовики з койками, матрацами та білизною, то санітарні машини з пораненими.

Пізніше  в підвал прийшли конвоїри,  поставили дівчат в одну шеренгу, перелічили
всіх, повісили  кожній  на  шию  номер-бляшку  і повезли  в  закритих машинах  у
солдатську баню.

В роздягалці  Ніна несподівано побачила  одну з Катиних подруг — сміхотушку Мусю
Кирикову. Вона  з  якоюсь  літньою  жінкою  стояла  біля  дегазаційної камери  і
приймала  одяг.  Ще  недавно  ця дівчина любила  закидати  голову і, заливаючись
сміхом,  показувати  свої блискучі білі і рівні, як  ті зубці кукурудзи, зуби. А
зараз рот її був по-баб'ячому запалий і в куточках уст з'явилися різкі рисочки.

«Чи наша тепер? — думала Ніна, придивляючись до Кирикової. — Як вона змінилася!»
Муся нарешті відчула на собі її погляд і повернула  голову. Але жодним мускулом,
жодним порухом обличчя  не дала  вона зрозуміти, — що впізнає Ніну,  лише в очах
блиснув знайомий радісний вогник. «Наша», зрозуміла Ніна.

Вибравши момент, коли літня жінка пішла  в камеру, Ніна підійшла  до Кирикової і
мовчки  подала  свій  одяг.  Та  зі  звичною  байдужістю  почала зачіплювати  на
металевий  гак предмет  за предметом і  лише на  мить встигла непомітно стиснути
Ніні пальці і шепнути:

— Я твою одежу загублю… Прийдеш шукати в камеру.

І в цей момент Ніна помітила, що в Мусі бракує верхніх передніх зубів:  рожевіли
голі ясна. Від цього дівчині стало не по собі.

Після гарячого душу  у  дівчат взяли кров  на аналіз,  записали номер  бляшки  і
дозволили одягнутися.

Ніна знайшла в роздягалці  вільне місце і  попросила в Кирикової свій  одяг.  Та
пішла  в  камеру,  пововтузилася  там  якийсь  час  і, вернувшись,  із  вдаваним
роздратуванням заявила:

— Не  можу я знайти ваших клятих  ганчірок; якщо  вам ніколи, то можете пошукати
самі.

Змірявши приймальницю презирливим поглядом, Ніна пішла в камеру.

— Одній заборонено, — з невмолимим виглядом  зупинила  її Муся.  І сама  пройшла
вслід за нею.

Зоставшись без  сторонніх  очей та вух, Муся відвела Ніну в найтемніший  куток і
запитала схвильовано:

— Як ти попала в цю партію?

— Випадково, вірніше по-дурному… в дорозі забрали.

— Отже, вони не здогадуються, хто ти?

— Ні. А де твої зуби?

— Про це  потім, зараз не час. Коротше,  після  зникнення Каті мене  допитували…
Хтось доніс: мов,  дружила з нею. Але  жодних  доказів.  Вдалося  довести, що  я
непричетна до зникнення Штейнгардта. Мене випустили і перевели на  чорну роботу.
І зараз усі стежать…

— А ти зможеш передати нашим про мене?

— Аякже! Тося поза  підозрою. Ми щодня з нею бачимося. Вона  тебе і в  госпіталь
влаштує. Зараз і росіянок  беруть в санітарки, гітлерівці зовсім з ніг  збились.
Над санітарками за начальника чех. Він поклопоче.

— Не треба, — завертіла головою Ніна. — Я не зможу фашистський бруд прибирати.

— Як  хочеш,  Ніно. Боюсь, пожалієш.  Тут  позавчора  пройшла  така сама  партія
дівчат. Мили, прали, і від усіх, навіть у молодісіньких, по шістсот грамів крові
для переливання взяли, а потім — кого в Німеччину, кого в солдатський дім. Це, я
думаю, страшніше буде.

— Що ж мені робити? Я з одною дівчиною подружилася. Негоже її кинути.

— Швидше  вирішуй, ми й так дуже затрималися, — підганяла Муся. — Тосі я передам
записку. Може, ще сьогодні вона встигне поговорити із своїм начальником чехом.

— Гаразд, — зважилася  нарешті Ніна. — Заради наших, щоб ближче до них… Буду, як
ви. Але чи зможу я?

Зможеш, — запевнила Кирикова і, ткнувши їй смердючий одяг, уже голосно гукала: —
Ось  воно,  ваше  дорогоцінне  вбрання.  Могли б не грубіянити.  Нікому  воно не
потрібне!






Розділ п'ятнадцятий




Третій день підряд  уже  по-зимовому  розкотисто  ревів  шторм. В печеру разом з
бризками і піною вривався холодний подих розбурханого моря.

Першої ночі всіх довелося підняти на авральні роботи: одні, при  світлі факелів,
відводили по руслу річки вглиб печери шлюпки і кріпили біля пристаней катер, щоб
його  не  било,  інші  утеплювали  кабіни,  затикали підсушеною морською  травою
щілини, збивали щільніше двері, щити, різали і рубали дрова.

Всіма  роботами,  покрякуючи,  як на  кораблі,  керував  Кльоцко.  Він поступово
прибирав владу до своїх рук: заводив сувору  морську дисципліну, кожному виділяв
якусь ділянку роботи, завів  розпис і добові вахти. Тепер без  боцманської дудки
не можна було ні відпочивати, ні обідати.

Сеню змучили  думки про  Ніну. Він  змарнів, в  очах  з'явився тривожний вогник.
Чижеєв  прислухався  до  гулу  вітру і нетерпеливо чекав, поки хоч трохи  стихне
шторм. У таку  негоду нічого було й думати про висадку  Пунчонка на берег: катер
не міг навіть вийти із печери.

Рана  майже не боліла, і, хитруючи, Чижеєв  продовжував ховати її від Кльоцка. В
цьому допомагала  йому  Катя.  Вона потайки  робила йому  перев'язки  і  просила
якнайменше ходити.

Лише на четвертий день рев прибою трошки ослаб, а потім несподівано  припинився.
В небі прозирнули зорі.  На південному  заході,  правда,  ще клубочились хмари і
горизонт був зловісним,  але хвилі вже не  розбивалися з гулом об скелі,  а лише
шиплячи  пінилися біля  каменів і  були пронизані якимось  внутрішнім сяйвом, що
нагадувало світіння свіжорозрізаного свинцю.

— Підготувати катер  і  шлюпку  до  виходу в море, —  просвистівши  в боцманську
дудку,  оголосив Кльоцко. —  В похід  ідуть  Віктор  Михайлович,  Восьмьоркін  і
Чижеєв. Пасажир — Пунчонок. Вітя несе зовнішню вахту.

— Дозвольте й мені в море? — попросився Кость Чупчуренко.

Йому вже остогидло сидіти в закупореній печері.

Мічман  зміряв молодого матроса критичним  оком. І побачивши, що Чупчуренко  вже
досить  зміцнів, що сірувата  блідість  його  обличчя —  лише відпечаток довгого
перебування в сирій печерній напівімлі, після деякого роздуму сказав:

— Гаразд! Просоліться на вітрі. Для сигнальника свіжа погода корисна.

А сам собі подумав: «Гарматку б нам. Нападати вже можна, всі в стрій стають».

«Дельфін»  вийшов  із печери  рівно опівночі.  За  стерном  і  телеграфом  сидів
Восьмьоркін. Поруч з ним у ролі командира був Кльоцко. У боцмана  ще дуже боліли
руки,  і  він  ще  не  наважувався  братися  за штурвал  та  важільки  машинного
телеграфу.

— Іти по затемненій частині моря. Наддати ходу, — наказав Кльоцко.

Восьмьоркін клацнув ручками телеграфу. Катер здибився і, здавалось, перемайнувши
через провали, помчав лише по гребенях хвиль.

У  машинному відділенні  разом з  Сенею діяв  Тремихач. Старий  подався, помітно
постарів за цей тиждень, але уперто мовчав — жодного слова не говорив про дочку.
Взявшись навчити Сеню  самостійно  запускати і  обслуговувати на ходу  механізми
складної  конструкції, він обмінювався  лише  діловими, односкладовими  фразами.
Будь-які сторонні розмови зразу ж уривав.

«Дельфін», відійшовши далі в море, розвернувся  майже на сто вісімдесят градусів
і, немов  вигулькнувши із олов'яної клубчастої  пітьми, з  приглушеним гарчанням
прослизнув до трьох високих скель і застиг у їх тіні.

Переконавшись,  що  кругом  усе  спокійно,  Кльоцко  наказав   спустити  шлюпку.
Посадивши з Пунчонком самого лише Віктора Михайловича, він стиха подав команду.

— Відчалюй!

— Товаришу мічман, дозвольте  й мені, —  звернувся до  нього  Чижеєв, що  вийшов
нагору.

— А хто в разі  небезпеки двигун запустить? — буркнув Кльоцко. — Годі  дурницями
займатись, несіть вахту!

Шлюпка відчалила від  катера і пішла  в темряву. Тут,  за прикриттям скель, море
було спокійніше. Воно лише глухо рокотало біля берегової лінії.

Тремихач беззвучно піднімав і опускав весла. Тільки слабке дзюркотіння та хлюпіт
об дію свідчили про те, що шлюпка рухається.

Шлях до берега відняв багато часу.  Витягнувши шлюпку на сушу, Віктор Михайлович
разом з Пунчонком старанно оглянули вузьку  смугу прибережної гальки,  виїмки  в
скелях, міжгір'я.

В південно-східному кінці  вони знайшли затиснутий між каменями,  напівзасипаний
піском і галькою тузик, перевернутий догори дном. Тузик був міцно прив'язаний. У
шторм накатна хвиля, мабуть, стікала по ньому, не виштовхуючи із гнізда.

— Не приходила Ніна, — вирішив батько. Пунчонку він сказав: — Коли доберешся  до
кручі,  поглядай униз:  чи  не зірвалась  вона бува.  На ній був  сірий жакетик,
спідниця захисного кольору і рюкзак.

Старий провів партизана  до  струмка, обняв його  і, побажавши щастя, горблячись
почвалав до шлюпки.

Він з досадою зіпхнув  на воду легеньке суденце,  пробіг шиплячою пінястою водою
і, вскочивши в шлюпку, наліг на весла.

Шкваловим подувом вітру зірвало кепку. Але він не підібрав її, а байдуже налягав
на весла.

Коли  Чижеєв, який з нетерпінням чекав на нього, запитав:  «Ну,  як? Знайшли хоч
слід?»  —  старий   лише  безнадійно  махнув  рукою  і  мовчки,   немов  боячись
розридатися,  спустився до  другого свого  дитяти  —  в тісний  відсік машинного
відділення, до приладів та механізмів, що ждали доторку його жилавих рук.

Катер,  дрібно тремтячи металевим тілом, забурчав,  розвернувся і легким  птахом
помчав по спінених хвилях нічного моря.

Кльоцко любив швидкість,  тугий зустрічний вітер  і  неосяжні простори. Це  була
його  рідна  стихія,  з  якою  він  зжився за  довгі  роки служби на  військових
кораблях,  без  якої  не  уявляв свого існування. Навіть негода  веселила  серце
старого моряка,  заставляла по-молодому  гнати жилами кров,  сповнювала  мускули
животворною силою.

У  Костя  Чупчуренка  після   довгого  сидіння   в  печері  від  незвички  трохи
наморочилося в голові, а від водяного пилу, що осідав  на  вії, всюди здавалось,
роїлася райдужна комашня. Він мружився, струшуючи з вій вологу, і до болю в очах
вдивлявся в  вузьку  смугу танучого горизонту. Там, йому здавалося, з'являлося і
зникало  блідо-жовте   сяйво.  Та  ось  воно  застигло  бляклою  плямою,  почало
розширятися, розпливатися в імлі.

— Зліва по носу вогонь! — невпевнено доповів сигнальник.  Бінокль мічмана в цю ж
мить був наведений на вказану точку. Справді, далеко в морі  майже без миготіння
сяяв незрозумілий вогонь.

— Що б воно могло бути? — непокоївся мічман. — Судно горить, чи що? Ану, курс на
вогонь! Ближче поглянемо, що там робиться.

Восьмьоркін переклав руль  і повів катер  прямо  на  жовтувате сяйво, яке в міру
наближення ставало щораз яскравішим.

— Зменшити хід… Глушителі в воду! — скомандував Кльоцко.

Він уже  ясно  бачив  силует  низькопосадженого  катера  без щогли  і  надбудов,
освітлений слабким прожектором другого корабля.

— Так  ніби  буксирець  біля  торпедного  катера кружляє?  Ич,  як  їх  зносить!
Здається,   буксирний  трос  лопнув,  заводять  тепер.  Ну  звичайно! —   вголос
переконував себе Кльоцко, помітивши на розгойданому  катері самотню постать, яка
марно намагалася закинути кінець троса двом  іншим чоловікам,  що метушилися  на
приплюснутій кормі однотрубного кораблика.

«Катер без ходу, — міркував Кльоцко. — Значить,  серйозно пошкоджений, а може, в
бою підбитий?  Інакше для чого його  буксирувати, та ще й майже у шторм? У морі,
видно,  підібрали.  Торпедні  катери  озброєні  або  важкими  кулеметами, або  —
автоматичною гарматою. Непогано було б поживитися. А що як на торпедному люди?..
Ні, —  переконував  він  себе, — якби  ціла  команда, то не один би з  буксирним
тросом возився. І в рубці ніхто не стирчить. Ризикнути, га? На буксирах народ не
страшний — на абордаж візьмемо. Е, що буде, піду! — зважився мічман. — Хід у них
не дуже-то швидкий. Як не вдасться, втечу в темряві».

«Дельфін» повернув направо і, не  побачивши  ніяких інших кораблів поблизу, став
підходити до буксира з затемненого боку моря.

— Викликати   нагору   Чижеєва, —  стиха  наказав  Кльоцко.   І,  помінявшись  з
Восьмьоркіним місцями, сам повів катер. Він забув на якийсь час про хвору руку.

Коли на верхній палубі з'явився Сеня з автоматом, Кльоцко подав нову команду:

— Чупчуренкові за першим сигналом прочесати з кулемета корму буксира  й  місток.
За  другим  —  перенести  вогонь  на  торпедний  катер. Восьмьоркіну  й  Чижеєву
приготувати  по парі  гранат, автомати і  з ходу  стрибати на борт буксира. Бити
всіх підряд, пам'ятаючи, що нас менше, — ясно?

— Ясно! — буркнув Восьмьоркін, закладаючи запал в гранату.

З  буксира   помітили  наближення  катера.   З  містка  закліпав  ліхтар,  видно
повідомляючи, з якого боку найзручніше підійти для подання допомоги. Гітлерівцям
і на думку  не  спадало, що на них зважиться напасти поблизу від бази якийсь там
«рейдовий» катер.

Коли відстань до буксира скоротилася до тридцяти метрів, Кльоцко гукнув:

— Вогонь!

Чупчуренко   однією  кулеметною   чергою  розбив   прожектор  і  взявся,  як  із
брандспойта, поливати гарячим свинцем очманілих гітлерівців. Він бив по  містку,
по кормі, по надбудові, поки не вийшла вся стрічка.

Катер майже  впритул підійшов до борту буксира, і  Кльоцко подав  другий сигнал.
Восьмьоркін з Чижеєвим не  гаючись скочили на палубу і, застрочивши з автоматів,
розбіглися  в різні боки. Сеня  поспішна до  люка  машинного відділення:  там ще
горіло світло. Він водночас  кинув дві гранати і зачинив кришку. Подвійний вибух
труснув буксир, він гойднувся, і відразу все стихло.

— Можна швартуватися, — гукнув Восьмьоркін.

— Обдивитись приміщення! —  скомандував  Кльоцко. —  Все  підходяще витягати  на
верхню палубу.

Мічман  скерував  «Дельфіна»  до  безпорадно  дрейфуючого торпедного  катера  і,
переконавшись, що він безлюдний, знову вернувся до буксира. Тут Восьмьоркін йому
доповів,  що на буксирі було  тільки сім чоловік. Із них у військовій формі лише
двоє.

Прийнявши на «Дельфін» півдюжини глибинних бомб, ракети,  димові  шашки, балон з
киснем, ящик з продуктами, біноклі та шкіряні реглани, Кльоцко наказав:

— Відкрити кінгстони  затоплення! Тільки без метушні, затримуватись і галасувати
нам не можна.

Море  навколо, як  і раніше,  було пустинне.  Вітер,  що був стих,  раптом знову
завихрив хвилі і засвистів, підвиваючи в снастях.

Буксир почало  кренити  і розвертати. Боячись, що корабель  без  управління може
роздавити  «Дельфіна», мічман наказав  Косі  і Чупчуренку  звільнити швартови і,
давши задній хід, відійшов убік.

— Чому затримав? —  запитав у переговорну трубу Тремихач. Його  турбувало  дивне
маневрування катера і довга відсутність Сені. До того ж старий жалів  механізми:
часте змінювання ходів позначалося на їх чутливості.

— Змушений піратствувати, — відповів Кльоцко. — За вашу дочку мстимося.

Далі затримуватись було  небезпечно.  Мічман  знову  підійшов до борту буксира і
гукнув:

— Кінчай! Зараз відходимо!

— А як же з торпедним? — поцікавився Восьмьоркін, скочивши на катер.

— На  буксир  спробуємо  взяти. На  ньому  одна  торпеда  вціліла  і  гармата  —
швидкострілка. Може, приловчимося.

Чижеєв останнім кидав тонучий буксир. В розпалі бою він забив у темряві коліно і
тепер помітно тягнув поранену ногу.

— Чижеєв, чому кульгаєте?

— Підбитий  в  литку і  в  коліно, —  відповів  Сеня.  Йому  вже не  можна  було
приховувати поранення.

Боцман глянув на свої бинти і, роздивившись у темряві, що вони просочені кров'ю,
сумно похитав головою.

— Зможеш сидіти за рулем? Я, здається, теж нашкодив собі.

— Зможу, — відповів Чижеєв. — Тільки допоможіть зійти.

Восьмьоркіну самому  довелося перебиратися  на  покалічений осколками та  кулями
торпедний катер.

— Ич, як його  прошили! — дивувався він, обмацуючи  обшивку рубки. — Видно, наші
літаки в морі підловили. Добре давали прочухана — всі дірки зверху.

— Відсіки не затоплені? — поцікавився Кльоцко.

— Не дуже. Вода ледь-ледь поблискує… Дотягнемо.

— Тоді поспішай!

Степан,  прийнявши  від  Чупчуренка кидальний кінець, за трьома  заходами  витяг
важкий буксирний трос, закріпив його і махнув рукою:

— Можна натягати!

«Дельфін», здригаючись від напруження, спочатку клюкнув носом, поринув  у хвилі,
потім  шарпнувся  разів  зо  два  в боки,  зрушив  покалічене судно з  місця  і,
набираючи швидкість, легко потяг його за собою.

— Іде… Пішов! — вигукував  Восьмьоркін, наглядаючи за натягнутим тросом. — Давай
на повний!

Чижеєв,  наддавши ходу, взяв  курс на  печеру. Він жодного разу не оглянувся  на
фашистський буксир, що тонув. Його ніщо не тішило. Він діяв як у сні.






Розділ шістнадцятий




В листопаді  війська  Радянської Армії,  які наступали  між Дніпром  і  Сивашем,
несподіваним маневром увірвалися на  Перекопський перешийок, захопили  Турецький
вал і надійно закрили всі сухопутні виходи з Криму.

Для окупантів, що засіли в Криму,  гул цієї  навальної  атаки прозвучав, як стук
пастки, що зачинилася. З півострова вони могли втекти лише  морем або перелетіти
на літаках.

Становище окупаційних військ  було  важке, а  з  Берліна вимагали за  всяку ціну
утримати  Крим. Далеко  висунутий  в море  півострів  прикривав  тили  і  фланги
фашистських армій, заміняв собою десятки найдосконаліших авіаносців. З кримських
аеродромів близько було до всіх важливих  портів Чорного  моря. Правда, настійні
вимоги ставки підкріплювалися не лише словами та  погрозами, в Крим на  кораблях
прибували нові війська, танки, гармати та боєприпаси.

Окупантам  треба   було   міцніше  засісти   на   зиму;  нарощувати  укріплення,
оперізуватися новими рядами надовбів, протитанкових рівчаків та колючого  дроту.
А головне — уникнути внутрішньої загрози з глибини  гір та  лісів.  Партизани не
тільки утруднювали пересування частин  і тримали в  постійному страху  солдатів,
але на випадок нового наступу радянського флоту й  армії могли виявитися грізною
силою, спроможною перервати зв'язок і розчленувати окремі гарнізони.

Фашистське  командування  вже посилало  цілі  дивізії  для  прочісування  лісів.
Партизанів витісняли з обжитих місць, руйнували їх склади, спалювали табори, але
виловити всіх не могли. Вони, немов привиди, розвіювалися в горах, а потім знову
заповняли ліси,  і з ще більшим  завзяттям  стріляли  в окупантів  кущі, камені,
бугри і міжгір'я. На фашистів  чигали завали,  міни, вовчі  ями. Кожного  дня то
злітав  у  повітря  міст,  то  зникав  патруль,  то  горіли  будинки поліцаїв  і
жандармерії.

Всередині, здавалось, цілком підкореного, півострова тривала нескінченна війна з
населенням.

Щоб подолати  цю  небезпеку, необхідно було кинути  на  боротьбу  з  партизанами
величезні сили з танками, гірськими  гарматами, мінометами  й авіацією. Не можна
було тримати за спиною цілу армію месників.

Партизани, окрилені  перемогами  Радянської  Армії,  теж готувалися  до останніх
боїв:  приводили в порядок зброю, будували  укріплення, навчалися діяти великими
загонами.

По всьому Криму відчувалася напружена тиша, яка буває лише перед грозою.

Та ось із  різних місць почали надходити вісті про підготовку фашистських військ
до великої облави, про  оточення лісів, про просування в  гори мотомеханізованих
частин.  Сили  явно були нерівні. Партизани поспішно  почали закопувати в землю,
замуровувати в печери запаси продуктів  і готувати нові  табори в глибині гір, у
зручних місцях неприступних круч.

В  печері Калузького  нічого  не знали  про навислу загрозу. Всі  чоловіки  були
зайняті  переозброєнням  «Дельфіна»  і  ремонтом  трофейного  катера.  Одночасно
відбувалося  й навчання.  Восьмьоркін  з  Чупчуренком  під  керівництвом боцмана
опановували  тонкощі  професії  рульових  і  готувалися  стати   комендорами  на
швидкострільній гарматі, а Чижеєв, Вітя й Тремихач розбирали, змазували і заново
збирали механізми фашистського торпедного катера.

Катя вела господарство, а Калузький усе возився з боєприпасами, біля зброї і ніс
радіовахти.

Під час  чергування він прийняв  по радіо несподівану  шифровку. Штаб  наказував
командирові печерної  групи негайно  прибути на  «Дельфіні» до скелі Пустельник.
Вимагати пояснень заборонялося:  фашисти могли запеленгувати район дії  печерної
рації.

— Пароль — два  зелених. Відзив — білий, — бурмотів Калузький, розглядаючи карту
і лоцію власного виробу. — Дивне рандеву.

— Все  дуже доречно, — сказав Тремихач. — Нам  не завадить перевірити  механізми
обважнілого «Дельфіна».  Боюсь,  що гармати і новий кулемет змінили  його  центр
ваги.

Перед виходом у море Кльоцко завжди був у трохи піднесеному настрої.

— Механіками з  нагоди випробування Віктор Михайлович і  Чижеєв підуть, — сказав
він. — Комендорами — Чупчуренко  з Вітею. Восьмьоркін зростом не  підходить. Хай
підожде, поки  крейсер для нього  збудують. Призначаю Восьмьоркіна  головним  по
охороні, спостереженню та сигналізації.

Восьмьоркіну,  звичайно,  не хотілося лишатися на березі,  але думка,  що й Катя
буде з ним, трохи його втішила.

Провівши катерників, він піднявся на верхню галерею, розсунув щити, які захищали
печеру од вітру,  і  вибрався на спостережний майданчик, де за розколотою брилою
сиділа на саморобній лавочці Катя. Вона спостерігала в бінокль за морем.

Степан підсів поруч і залюбувався:

— Ех, на якому ходу йдуть! От нам би так…

І  більше  нічого не  міг  придумати  моряк для задушевної  розмови.  Він тільки
зважився запропонувати Каті половину свого реглана. Дівчина промерзла на вітрі і
з задоволенням сховалася під широкою хутряною полою.

Вони  сиділи поруч так щільно,  що у Восьмьоркіна серце завмирало. Отак, мовчки,
він ладен був  просидіти цілу ніч, аби тільки плечем своїм відчувати поряд м'яке
дівоче плече.

Дівчина перша порушила мовчанку.

— Про що ви так розмріялися, Стьопо?

— Про  різне  думаю… Про  майбутнє,  — тихо  відповів  Восьмьоркін,  продовжуючи
напружено дивитися поперед себе, хоч катер давно вже зник у темряві.

— А що ви думаєте робити після війни?

— Оженюся, — раптом випалив він і завмер, вражений своєю хоробрістю.

Відповідь була така несподівана, що дівчина не могла не розсміятися.

— Ну,  якщо це головне у ваших мріях, то ви дуже  скоро  досягнете своєї мети, —
запевнила вона і, зазирнувши йому  в очі,  запитала:  —  А на кому? Якщо  це  не
секрет?

Каті подобався  дужий, по-дитячому  сором'язливий і добродушний  моряк.  Дівчині
дуже хотілося, щоб ніякого іншого імені, крім її  власного,  він не назвав.  А в
Степана язик не повертався.

— Чого  ж ви мовчите?  Видно,  жорстока,  зла  вона? —  допитувалася  дівчина. —
Вередлива чи така, що про неї не можна нікому й слова сказати?

— Ні! — запротестував  Восьмьоркін.  Він  так стиснув  Катину  руку,  що дівчина
мимоволі скрикнула.

— Стьопо, любий, так же  можна  пальці розчавити. Не  можна ж  через кохання  до
іншої у мене сльози видушувати!

Степан,  не  знаючи, як спокутувати свою  провину, почав дмухати на онімілу руку
дівчини.

— Пробачте… Я ненавмисне… І не через іншу. Я люблю вас, Катю.




* * *



Мічман Кльоцко від задоволення аж  крякнув. Після команди «Повний вперед!» катер
немов вискочив  із води і, зі свистом розсікаючи воду, понісся по гребенях хвиль
з такою  швидкістю, що в боцмана перехопило подих  і  зарябіло в очах.  Катер не
здіймався  на редан,  ні, він мчав, як нестримно  мчить дельфін,  то злітаючи на
поверхню, то пірнаючи в піну. Треба було лише добре тримати руль.

«Дельфін», як  ножем, розпорював темряву ночі. Білясті вихори мчали за кормою, і
повітря, немов розпікаючись, ледь примітно світилося.

— Ну і пре ж, диявол! —  захоплено бурмотів боцман. — Хоч  би нам не проскочити.
Двадцять миль вмить пролетимо.

— Перейти на нормальний! — гукнув він униз і клацнув ручкою  телеграфу. — Чудова
машина!

Катер помітно збавляв швидкість.

Кльоцко відкинув ковпак. Дрібні  бризки  обдали розігріте обличчя. Старий  моряк
мотнув  головою, набрав повні груди повітря і, гучно видихнувши його, запитав  у
комендора, що висунувся із свого гнізда:

— Ну, як воно, Чупчуренко?

— Здорово! Краще торпеди промчали!

— Дай два зелених проблиски наліво.

Чупчуренко виконав наказ,  і  зразу, майже  на  траверзі, з  боку берега блиснув
короткий, мов блискавка, білий вогник.

Катер зробив  півколо і,  опустивши глушителі  в  воду, обережно  попрямував  до
урвистої гори, що темніла попереду.

Коли він зупинився під тінню Пустельникової гори, від берега  відчалила резинова
шлюпка з трьома гребцями.

Незабаром на борт катера піднялися начальник партизанського загону, Пунчонок і з
ними  ще  якийсь худорлявий чоловік у шкіряній  куртці.  Побачивши  перед  собою
Кльоцка,  вони привітались до  нього по-військовому  і попросили викликати знизу
Віктора Михайловича.

Як  тільки  старий  показався  нагорі,  Пунчонок  найперше  сповістив,  що  Ніну
знайдено, що вона працює в німецькому госпіталі і зв'язана з партизанами.

— Ось і записка від неї,  — він передав аркушик гладенького паперу, згорнутого в
трубочку, подібну до сигарети.

В записці було всього кілька рядків.





«Цілком здорова, не турбуйтесь. Вітя може побачити мене через Тоню. Вітання всім
і Сені. Міцно-міцно обнімаю і цілую. Ніна».




— Ця  звістка,  як  ви  розумієте,  не  головна  мета  нашого  прибуття  на  ваш
броненосець, —  сказав  начальник штабу  —  Знайомтесь: мій  помічник  — товариш
Василь, — назвав він  чоловіка в шкіряній куртці. — Так і називайте. Для нього і
для наших хворих ми розсекретимо печеру. Іншого виходу немає. Не сьогодні-завтра
дві есесівські дивізії почнуть прочісувати нашу ділянку. Усі  зручні підходи вже
ними зайняті. Склади ми  закопали,  а людей перед вирішальними днями втрачати не
хочемо.  Бої будуть  вести лише  летючі  загони.  Решта  ж,  як тільки  карателі
пройдуть вглиб,  мають непомітно просочитися їм в  тил і йти так по п'ятах  цепу
облави. Хитрість, щоправда, невелика, але гітлерівці нескоро розкриють маневр. У
цій справі ми сподіваємося на вирішальну допомогу від вас.

— У нас більше інвалідів, ніж вояк, — збентежено зауважив Тремихач.

— Нам  досвідчені  і сміливі  моряки  потрібні,  —  не  зважаючи  на  ці  слова,
продовжував начальник штабу, —  доведеться  морем  перекидати  замалим  не  всіх
людей. Якщо в вас недостатньо сил, можемо дати шаланду і рибалок на підмогу.

— Тихоходи  нам  тільки заважатимуть, — втрутився  в  розмову Кльоцко. — Шаланду
швидше  помітять,  і морока  з  нею.  Без  рибалок обійдемося. Введемо  в  стрій
трофейний  торпедний  катер.  Він  майже  на  ходу. Скільки чоловік  треба  буде
перекидати за піч?

— Сотень дві-три.

— Кількома рейсами заберемо. Ну, в разі нападу з моря — бій приймемо.

— Ні, постарайтеся якось без бою, — заперечив начальник штабу. — В цих операціях
наш основний козир  —  скритність. Товариш Василь залишається з  вами.  Він буде
керувати операціями по перекиданню та підтримуватиме зв'язок  з  нами і воюючими
загонами. З ним залишаємо вам і короткохвильову рацію. Ця рація повинна діяти не
з печери, а з моря або з берега. Ясно, товариші?

— Цілком.

— Забирайте з берега трьох хворих, матраци, медикаменти,  шість бочок пального і
чекайте  сигналу.  Пам'ятайте: стара печерна  радіостанція  нічого не  передає в
ефір. Питання до мене будуть?

— Ви бува з Військовою Радою не зв'язані? — запитав Кльоцко.

— З Військовою Радою зв'язаний лише командуючий усіма партизанськими загонами.

— Тоді прошу  передати  через нього на  ескадру,  що  мічман Кльоцко  і  матроси
Чижеєв, Восьмьоркін і Чупчуренко не загинули і не пропали безвісти, а воюють.

— Це вже ми зробили самі.

— Коли так, спасибі. Більше в мене нема ніяких прохань. Воювати й тут можна.






Розділ сімнадцятий




Печера  поступово  перетворювалася в  підземний  партизанський лазарет.  На всіх
дерев'яних настилах лежали матраци,  на яких стогнали й марили поранені. Це були
жертви великої  фашистської  облави.  Убитих партизанів закопували  на місці,  а
поранених дикими стежками переправляли до моря.

Хворих обслуговували Катя та двоє легко поранених у ноги партизанських хірургів.
Стіл Калузького  став  зватися «операційною», Нінина комірчинка — «аптекою». Тут
готували ліки, дезінфікували інструменти, прали бинти.

Восьмьоркін  майже не бачився з дівчиною. На трофейному катері, якому дали назву
«Чеем»,   він  водночас  обіймав  чотири  посади:  був  боцманом,  сигнальником,
кулеметником  і, коли  треба, рульовим.  Вільного  часу  не  лишалося.  Разом  з
Калузьким, Сенею і Вітею вони виходили на «Чеемі» вслід за «Дельфіном» в указані
пункти, забирали  в темряві партизанів,  що пробиралися до моря, і перекидали їх
до  Пустельникової  скелі.  Звідтіля лісові мешканці міжгір'ями  та стежками над
урвищем без перешкод просочувалися  в тили каральних загонів. А друзі на катерах
вирушали за новою партією або в печеру.

Вдень вони  висиплялись,  мили  палуби катерів, приводили  в порядок  механізми,
викачували  воду і  заправлялись  пальним, щоб  вночі  знову  бути  в  хвилинній
готовності.

Ночі, на щастя, стояли  темні. Видимість була не більше  двох-трьох кабельтових.
Свіжа  погода  заглушала  шум гвинтів і моторів. Сім  походів  пройшли  щасливо,
катери  ні  разу не попали під промінь прожекторів і непомітно проскакували повз
берегові батареї. Тільки під час восьмого рейсу «Дельфін» несподівано налетів на
фашистський   сторожовик,  що   патрулював  біля  берега.   Сторожовик   запитав
пізнавальні.

На  «Дельфіні»  пасажирів ще  не  було.  Щоб захистити  від лиха «Чеем», що йшов
позаду на значній  відстані, Кльоцко просигналив ліхтарем щось схоже на «вєді» і
наказав задраїти ковпаки.

Фашисти, прочитавши неправильну відповідь,  пострілом  з  гармати  запропонували
зупинитися.  Але  Кльоцко  був упертий.  Він  посилав  у  темряву найбезглуздіші
сигнали і не поспішаючи відходив у море.

Сторожовик рвонувся в погоню  за катером  і  вже  хотів дати другий постріл,  як
дивний корабель несподівано  збурив воду,  зробив незрозумілий зигзаг і розвинув
таку швидкість, що його не можна було ні накрити залпом, ні наздогнати.

Незабаром, ніби розчинившись у піні, він зовсім зник у темряві.

Сторожовик понад годину кружляв у морі, сподіваючись натрапити  на слід зниклого
судна, і посилав по радіо попередження в ближчі бази.

А  «Чеем» тим  часом встиг  без перепон  підійти до скелястого  берега, захопити
схованих партизанів і вернутися з ними.

Другого дня в морі з'явилося близько десятка курсуючих вздовж берега торпедних і
сторожових катерів. Два  з них було видно із  спостережного пункту печери.  Вони
дрейфували за десять-п'ятнадцять кабельтових. Виходити  в море було  небезпечно.
Вхід у печеру був контрольований з обох боків.

— Невже догадуються? — придивляючись до  патрульних катерів, бурчав заклопотаний
Кльоцко. — Доведеться зачекати трошки. Не показуватися їм.

— Дивитись пильно, — сказав він Чупчуренкові, що заступав вахту. — Особливо коли
будуть питати пізнавальні. Записати точно їхні відповіді.

І ось  у цей недобрий час прийшло  важке  повідомлення: «Вбитий лікар крпк Якими
завгодно  способами вислати  вашого км  подати допомогу начальникові загону крпк
Пунчонок зустріне Пустельникової крпк Начштабу».

— Кого ж пошлемо? — зібравши  всіх старих печерників, запитав Тремихач. — Лісові
медики самі ледве  ноги  пересувають, з тутешніми хворими не справляються. Де їм
по горах! І морс закрите…

— Там, видно, дуже трудно, — сказав заклопотаний і похмурий заступник начальника
штабу. — В іншому разі вони б не послали такої шифровки.

— Я піду, —  зголосилася  Катя. — Тут обійдуться  без  мене. —  Зблідле  обличчя
дівчини було рішучим.

— Тоді не гаючись готовте похідну сумку, Катю. Зручна хвилина може випасти кожну
мить, — сказав Тремихач, не дивлячись на неї.

Він знав, що дівчина навряд чи повернеться в печеру, бо висота, до якої їй треба
пробиватися, вже була  оточена з усіх боків. Вогнем гірських гармат і  мінометів
фашисти  тіснили  партизанів  до  урвищ  над  морем.  Це  була  найсерйозніша  і
найвідповідальніша  ділянка оборони. Висота прикривала міжгір'я і таємні стежки,
по яких партизани просочувалися в тил фашистської лінії облави.

Восьмьоркін вирішив бути з Катею.

— Дозвольте, товаришу мічман, з автоматом супроводити лікаря.

— Це потім.  На місці видніше буде, кому  супроводити, —  відмахнувся  від нього
боцман. — А зараз катером займіться.

Надвечір  на  морі  знявся  вітер, засіяв  дрібний  косий  дощ. Ряба  вода важко
заворушилась, почала з глухим ревінням битися об підніжжя скель.

Крізь  дощову  завісу  видно було, як  заливало і  шпурляло  на спінених  хвилях
сторожові фашистські  катери.  Але  вони  не  кидали  своїх  позицій,  а  тінями
сновигали біля неясної лінії горизонту.

Вночі негода розійшлася не  на жарт. Фашистські катери зникли, але й печерні теж
не могли вийти в море: їх біля виходу розбило б об каміння.

Довелося  чекати зміни  вітру. А вітер  змінився аж  під  ранок. Правда, дощ  не
вщухав.

— Спробуємо  проскочити, —  сказав  Кльоцко. —  Дощ для  таких справ  — найкраща
завіса.  Підемо на трофейному.  Якщо  з  берега теж  спостерігають, то німці нас
вважатимуть за своїх. Одягайтесь тепліше, Катю, і захопіть автомат.

Коли б дівчина хоч трохи розбиралася в морській справі, то вона була б у захваті
від боцманського уміння і  вправності,  з  якими він вивів катер  із  низького й
вузького  печерного проходу на круту хвилю. Але  Каті досить було  вловити запах
перегорілого бензину  і відчути  під  собою  хистку палубу,  як  її зразу почало
нудити, і дівчині все стало байдужим.

Її не освіжили  ні дощ, ні вітер. Мучачись від  морської хвороби, Катя забралася
під  брезент,  поклала  голову   на   бухту  конопляного  троса  і  так  сиділа,
скоцюрбившись, усю дорогу.

Катер трясло,  підкидало і кренило. Надривно завиваючи, він переборював хоч який
шквальний вітер, пробивався крізь косматі смуги дощу, грудьми розбивав на бризки
зустрічні хвилі.

Та ось  катер звернув у  води,  захищені високими  скелями. Гойдання зменшилося.
Шумів тільки дощ.

— Вставайте,  Катю. —   Восьмьоркін  торкнув  її   за  плече. —   Підходимо   до
Пустельникової.

Обличчя його було мокре від бризків.

Катя помітила білий вогник, що блимнув під скелею. Катер пішов прямо на спалах.

Шлюпка не вийшла назустріч. На березі в сірому мороці видно було самотню постать
Пунчонка. Голова й права рука в нього були обмотані ганчір'ям.

— «Поранений», — догадався Кльоцко.

— Промірювати глибину! — наказав він Восьмьоркіну.

Катер обережно пройшов кілька метрів і ткнувся в піщаний грунт.

Восьмьоркін скочив  у  воду, підтягнув легке судно ближче  до  берега і на руках
переніс Катю на сушу.

Пунчонок від великої втрати крові ледве тримався на ногах.

— Трохи дуба не врізав… — сказав  він глухим голосом. — Цілу  ніч пролежав  сам.
Думав, помру і не побачу вас. Добре, що прибули… Там біда.

Він  опустився на  землю. Восьмьоркін поміг йому встати, дійти до Пустельникової
гори. В норі було сухіше й тепліше.

При слабкому  світлі  ліхтарика  Катя  розмотала на  голові  Пунчонка  дві мокрі
ганчірки, але нічого побачити  не змогла: скривавлене волосся корою запеклося на
рані.  Промити його  у цій  брудній норі не  можна  було. Дівчина просто наклала
свіжу пов'язку і помазала йодом перебиту вище ліктя руку.

— Де вас так?

— По  дорозі,  —   відповів  Пунчонок. —  Я  трьох  поранених  супроводив  сюди.
Перев'язувати  нікому.  Нас  однією  міною накрило…  Ті  —  мертві,  а  я  ледве
доплентався. Мені вас наказано супроводити.

— Але ж вам не дійти…

— Я розкажу  дорогу. Туди обов'язково треба.  У командира наскрізне  поранення в
шию. Він кров'ю захлинається,  а  керує,  записки пише. Треба  б  хоч  дві  ночі
протриматися… Ще не всі наші проскочили в ліс.

— Доведеться, мабуть, з вами Восьмьоркіна послати, — зітхаючи, сказав Кльоцко. —
Не  хотілось мені, та нічого іншого не придумаєш, нам вертатись  пора.  Світанок
скоро, і дощ перестає.

Пунчонок із  зусиллям,  по пам'яті,  накреслив  на  папері шлях  до  партизанів,
хрестиками помітив небезпечні та важкопрохідні місця і в знемозі ліг на землю.

— Тримайтесь лівих схилів, — пояснив він, заплющивши очі.

— Гаразд, знайдемо, — сказав Степан, запихаючи аркуш в кишеню.

Він допоміг  віднести  партизана  на  катер,  попрощався  з  мічманом  і,  міцно
стиснувши в обіймах Сеню, шепнув: «Прощай!»

— На  випадок  лиха  пробивайся  сюди, — порадив Кльоцко. — З  вогню вихопимо, в
будь-яку погоду підійдемо.

— Єсть пробитися до вас. Щасливого плавання!

Восьмьоркін зіпхнув катер з грунту, постояв на березі, поки друзі не сховалися в
каламутносірому тумані, і повернувся до Каті.

— Стьопо, ти ж весь мокрий! — сказала дівчина.

— Нічого, на воді живемо, та ще й боятися її. На ходу висохну.

— Ти, видно, нічого не боїшся?

— Ні, інший раз страшнувато буває.

— Умирати в наші роки дуже жаль, Стьопо, правда? Про це не треба думати.

Якийсь час  вони стояли мовчки, і дощ все  шумів, а по  той бік  берегових скель
гучно ухкав прибій.

— Треба йти, — сказав Восьмьоркін.

Дівчина  не ворухнулася. В  темряві він  побачив, що  вона  дивиться на нього не
зводячи очей.

— Ти ж ради мене пішов? — раптом спитала вона.

— Еге, — зніяковіло відповів моряк.

Катя  підійшла до  нього близесенько, стала навшпиньки, міцно поцілувала його  в
губи. Потім відхилилася й рішуче сказала:

— Ходім!






Розділ вісімнадцятий




Восьмьоркін і Катя  безслідно зникли.  Печерники нічого  не  могли дізнатися про
них. Вони  двічі з  великим риском підходили і на «Чеемі», і  на  «Дельфіиі»  до
Пустельникової  скелі, та  нікого там  не  знайшли. З останньої  групи прикриття
ніхто більше не виходив у море.

Тільки  через  п'ять днів стало  відомо,  що  більша  частина партизанів  зуміла
пробратися в тил фашистських цепів  і стати  на старих  місцях. Товариша  Василя
радіошифровкою відкликали керувати штабом.

— Значить,  командир  загону  загинів і  вся  група  прикриття  з  ним, — зробив
висновок новий начальник штабу. — Моє призначення — вірна ознака.

«Невже Стьопа вбитий?» не вірилося Чижеєву. Це  не вкладалося в його свідомості,
йшло всупереч з життєрадісністю й могутньою постаттю Восьмьоркіна.

Неймовірний  сум  огорнув Чижеєва. Втрата двох  найдорожчих і найближчих  друзів
вибила його з колії. Без Ніни й Восьмьоркіна він не уявляв свого життя. Діяльний
характер  Чижеєва  потребував негайних  дій.  В  тяжких роздумах  він винаходив,
намічав  десятки способів розшуків  та  порятунку  друзів. Нарешті звернувся  до
Кльоцка:

— Відпустіть  мене  з товаришем  Василем, я знайду  їх.  Нам  же  без  дівчат не
вилікувати хворих. І без Стьопи важко буде.

Але мічман був непохитний:

— Досить жертв. Не маю я ніякого права без механіка  залишати катер. Нам воювати
призначено.

— Так чого ж ми не воюємо?

— Ще строк не підійшов.

Бачачи, що з боцманом ні до чого не договоришся, Сеня почав умовляти Тремихача і
Калузького  послати в розвідку хоча б Вітю. І коли старики згодилися з ним,  він
наодинці  проінструктував хлопчину,  як краще  діяти, щоб  зустрітися  з Ніною і
розшукати сліди Каті й Восьмьоркіна. При цьому він заготував  і записку до Ніни.
Відповідь на неї мала прискорити рішучі дії печерників.

Вітю  висадили на  берег  разом з начальником  штабу. Під  скелею Чижеєв закопав
цинковий ящик з трьома банками консервів, сухарями, ножем і запальничкою.

— Дивись, позначаю крейдою, —  сказав він Віті. — На випадок затримки. Тут  днів
зо три ховатися можна. Ніні про це скажи. Зрозуміло?

— Скажу, — відповів хлопчина, — от тільки проти собак ганчір'я треба лишити.

— Зроблю.

І знову для Чижеєва  потяглися сумні дні очікування. Щоб не сидіти без діла, він
перебирав і змазував механізми, допомагав лікарям доглядати поранених і по черзі
з Чупчуренком ніс вахти, спостерігаючи за морем.

Тепер  поблизу  печери  часто  з'являлися фашистські  патрульні  катери. Це було
вірною ознакою того, що морем пройде караван.

Фашисти відправляли  на схід самохідні баржі  з солдатами і  вантажем,  а  назад
тягли поранених і підбиті обгорілі кораблі.

— Шкода, що в нас  одна торпеда, — вдивляючись у караван, бідкався Кльоцко. — Ми
б тут чимале кладовище кораблів зробили.

Вітя, як було  домовлено,  з'явився під  скелею четвертої  ночі. Хлопчик  приніс
немаловажні  повідомлення.  Після великої облави фашисти  помітно  заспокоїлися.
Менше було  обходів,  лише на перехрестях доріг,  як і  раніше,  стояли посилені
патрулі. Жителі, які лишилися, одержали паспорти або такі номери, з якими  можна
було знову ходити з села в село.

Разом з цими відомостями він приніс і дві записки від Ніни. Одну записку він при
всіх вручив Тремихачу, а другу — потай передав Сені.

Батькові Ніна писала:





«Любий мій! Не турбуйся.  Мені вже легше  і поки що ніщо не загрожує. Повідомляю
найважливіше.

1. Цілком здорова й бадьора.

2. Із  лісу прибуло  багато  поранених гітлерівців. Кажуть, що деякі села зовсім
знищені. Але про партизанів  ніяких вісточок.  Есесівці привезли з  собою тільки
сім чоловік убитими:  п'ять чоловіків та  дві жінки. Їх виставили розіп'ятими на
базарному майдані  з плакатом:  «Ватажки банди  Ч.  М.»  Серед  убитих нібито  й
командир  загону. У  флотській формі нема нікого. Поряд  фашисти прибили  об'яву
російською й німецькою  мовами, що за спійманого партизана  будь-якій особі буде
видано десять тисяч марок або ділянку землі з виноградником.

А  мені доводиться  за  цими  бандитами  прибирати,  мити  підлогу  й  ганчірки,
розносити кип'ячену воду. Отрути б їм насипати. До речі, нагляд за нами ослаб. У
вільний час ми вже навіть можемо вибігати за ворота, сходити на базар. Солдати з
караульної служби знають нас усіх в обличчя.

У мене виникла  думка: чи не може  Микола Дементійович  придумати якусь пекельну
машину, щоб можна  було пронести її разом з доріжками в підвал. У нас у великому
залі  влаштовують  по  середах  та  суботах  концерти  і  показують  кінокартини
гарнізонному начальству. Збирається близько чотирьохсот чоловік.  Нас у  цей час
із підвалу виганяють.  Ми маємо  право йти або  до дівчат,  що миють посуд,  або
стояти  на  концерті  за  останніми  рядами,  де сидять  солдати. Але  можемо  і
непомітно зникнути. Біля кухні — величезна помийна яма за цегляним муром. Сміття
в неї висипається  через дірку по жолобку.  Тут неважко вибратися  на волю. Можу
взяти з собою ще двох дівчат.  Чим скоріше ви все зробите і передасте Вітею, тим
швидше ми з'явимось у вас. Тікати, не помстившись за наших, — злочин.

Дуже хочу всіх вас бачити, розігнутися і стати людиною.

Тисячу разів цілую. Ніна».




— Страшенно  необережні  жінки, — зауважив Калузький. — Хіба можна  такого листа
посилати відкритим текстом? А якби Вітю спіймали?

— Я б ізжував записку, — відповів хлопчик. — Так ми з Ніною договорилися.

— Ага, —  значить,  вона  тебе попередила! Це трохи виправдує  її необережність.
Доведеться  подумати про її пропозицію. Як ви, Вікторе  Михайловичу, дивитеся на
всю цю витівку?

— Одно  для  мене  ясно,  що  їй  необхідно  якнайскоріше іти  звідти, —  сказав
Тремихач. — Боюсь,  що моя  донечка немало  дурниць накоїть.  Та й нам без жінок
важко біля хворих ходити. Все треба старанніше продумати і, якщо ми зважимося на
диверсію, розробити  детальну  інструкцію.  Вітя — хлопчина  кмітливий,  він  їм
допоможе.

Записка, адресована Сені, була небагатослівна:





«Любий мій! Весь папір я витратила на  лист стареньким, тому на твої запитання і
доручення  відповідаю  коротко:  про  Восьмьоркіна  нічого  не  чути.  З  Катею,
здається,  біда. Постараюся ще щось дізнатися. Страшно  навіть  подумати про  їх
смерть.

Те,  що я  намітила,  виконати  дуже важко. Але ми  зважились: смерть за смерть.
Підганяй наших, швидше побачимося.

Як я  боюся втратити тебе!  Прошу не  ризикувати і  не  з'являтися  до нас, самі
вирвемося, а ти підбирай нас із моря. Сподіваюся, що ти будеш розумником. Доручи
все Віті, йому легше до нас пробратися.

Твоя Н.».





* * *



Новий начальник,  присланий командуванням  СС  на  місце  Штейнгардта,  який так
таємниче  зник і так трагічно  закінчив  своє існування, був огрядний  швабський
барон  полковник фон Шаллер. Він склав  цілком обгрунтоване донесення,  в  якому
переконував начальство  в  тому, що небезпека в його районі ліквідована. Перелік
спалених  сіл,  цифри  повішених  кримчан,  вирубаних вздовж дороги  смуг  лісу,
висаджених  у  повітря і  вщент  покромсаних  землянок  зробили  документ досить
переконливим. Але сам полковник не був спокійний, як не були спокійні і солдати,
що брали участь в облаві.

Понад тиждень вони місили грязюку, промерзали ночами під відкритим небом, вішали
людей,  які не  мали прямого  відношення до партизанів,  спалювали  чагарники  і
будівлі,  втратили  немало людей убитими — і все-таки операція  провалилася. Ті,
кого  вони  шукали,  немов  розтали в лісі.  Коли  була  зім'ята  остання  група
партизанів, що довше за всіх чинила  опір, то на  місці знайшли  всього лише сім
трупів  та  в  горах наздогнали моряка,  який,  спотикаючись,  на руках  виносив
поранену дівчину. І ці двоє покалічили не менше десятка людей.

Куди могли подітися партизани? Не десять же чоловік нападало на батальйони? Адже
не жменя  майже беззбройних людей затримувала артилерію і гірських стрільців  на
кількох напрямках? І не під землю ж вони пішли?

Полковник фон Шаллер сам  об'їжджав весь район облави.  Він  не хотів, щоб  його
спіткала доля його ледачого попередника.  Він на  власні  очі бачив,  що ліс був
оточений з трьох боків, четвертий бік — суцільні кручі над морем. Крізь цепи, що
прочісували  гори й ліс, не можна було непомітно  проскочити навіть найтемнішими
ночами.

Полковник фон Шаллер  викликав до себе обер-лейтенанта Ворбса.  Той,  як завжди,
був  добре  виголений,  червонощокий і  бадьорий.  Під  низьким лобом  шанобливо
виструнченого  здорованя запитально округлилися блякло-голубі бездумні очі. Вони
нагадували  блискучі  скельця. Полковник  з  ненавистю  глянув  на приплюснутий,
сідловидний ніс обер-лейтенанта, на  його коротку, майже бичачу шию і  з нотками
металу в голосі сказав:

— Ви,  здається,  не скаржитеся на  непомірний тягар  роботи? Вас  розпирає  від
здоров'я і добродушності?..

Ворбс,  не  знаючи,  що відповісти невідомо чим  роздратованому начальству, лише
клацнув закаблуками і ще шанобливіше виструнчився.

— Ви, здається, з перших  днів  тут? — запитав  полковник. — Старий співробітник
розвідки?  Чому ж  вам,  чорт  би вас  забрав, невідомі  місця,  куди  сховалися
партизани?

— Прошу  пробачення…  Випадок  надзвичайно   важкий…   Всі  проходи   були   під
безперервним наглядом.

— Ну,  а  що думають наші  агенти з  місцевого населення? Ми ж витрачаємо шалені
гроші.

— Їм незрозумілий маневр. Із партизанів на  цей раз ніхто  не ховався в сусідніх
селищах.  І перебіжчиків не було.  Вони ладні здохнути,  але не попастися нам до
рук.

— А що каже полонений матрос?

— Він  якийсь одержимий. По-моєму, він навіть болю не відчуває, весь час у стані
глибокої депресії.  Я сам  давав  йому  по пиці, а  він навіть  бровою не повів.
Російських матросів  марно  допитувати.  Я вивчив їх звички.  Не  допомагають ні
вмовляння, ні  гроші,  ані  катування.  Чорноморських  матросів  треба  одразу ж
розстрілювати або вішати.

— Мені   безсловесне   падло   не  потрібне.  Ви  коли-небудь   зрозумієте   це,
обер-лейтенант? — запитав  так само неприязним і  рипучим  голосом  полковник. —
Негайно  змініть методи дурних помордасів. Дайте йому  заспокоїтися, час поки що
є.  Сподіваюся,  партизани  досить  залякані,  з  місяць  вони  не  ворухнуться.
Довідайтеся, де в нього рідні, намацайте слабу жилку, словом, не мені вас учити,
я не проходив спеціальних шкіл.

Деякий час  полковник  викликав  усіх,  хто  був відповідальний  за  підтримання
непохитного   духу  серед  фашистських  солдатів.   До   нього  прийшли  майстри
шпигунського ремесла  та  гестапівського  залякування,  яким  десятки  донощиків
повідомляли про настрої і розмови в казармах. Вісті були невтішні: пригніченість
та сумніви проникали навіть в середовище офіцерів.

Полковник не на жарт занепокоївся.

— Я  не  збираюся командувати  отарою  слинявих  боягузів, —  сказав  він. —  Ми
відвертаємо на себе дві російські армії і  флот.  Поясніть  усім бевзям,  що оці
ніби  видимі невдачі на фронті  —  явище  тимчасове, що  це  широко задуманий  і
далекосяжний маневр.  Втовкмачуйте  цю істину  в  голови всіма  способами, аж до
свинцю…




* * *



Восьмьоркін ніби безперервно перебував у важкому примарному сні, в якому нема ні
забуття, ні спокою. Іноді він  дійсно  ставав  одержимим:  міг годинами нерухомо
лежати,  скоцюрбившись  у незручній позі на твердій койці, міг сидіти  цілу ніч,
втупившись поглядом у залізні грати, або ходити з кутка в куток.

Восьмьоркіна весь час мучила одна думка: як  же він  допустив, що загинула Катя,
загинула любов його?

Він намагався згадати, як усе це сталося, але в стомленому мозку виникали тільки
уривчасті, немов блискавкою вихоплені з темряви, примари.

… Так,  їх уже лишалося небагато. В Каті було бліде обличчя і стомлені очі. Вона
то стріляла,  то перев'язувала рани, щоб люди  могли знову  відбиватися. У горах
стояв  гуркіт, луна ревла,  перекочуючись  схилами. Здавалося, небо розривали на
шматки. Він двічі бачив її  в бліндажі, вона заснула, сидячи з бинтами в  руках.
Він будив її, боячись, що її тут засипле землею й камінням. Катя  навіть у цьому
пеклі посміхалася  йому,  гладила рукою  його  неголену  щоку і виходила нагору,
осяяна спалахами вибухів…

… Потім — це, здається, було надвечір — одержали наказ: усім пораненим відходити
до моря. Восьмьоркін лишився лежати біля кулемета на висоті, що контролювала всю
місцевість. Над ним був  надійний захист; нависла глиба  скелі. Степан прикривав
шлях відходу поранених, сподіваючись, що з ними піде й Катя.  Але вона не пішла,
бо побачила, що він зостається. Вона підповзла під скелю і сказала:

— Давай до кінця разом… Я буду другим номером.

І  знову загримотіли, застогнали  гори. Гітлерівці сипонули на  висоту  вогняним
потоком міни і снаряди.  Грунт  двигтів од вибухів. Потім  усе затихло, як буває
перед атакою. Степан хотів змінити стрічку в кулеметі і побачив, що Катя лежить,
уткнувшись  обличчям  у пожовклі стебла трави. Йому  здалося,  що  це  дівчина з
переляку  так притислася до  землі, він  ласкаво покуйовдив її  кучері і  раптом
відчув під пальцями кров…



Зляканий,  він  повернув Катю обличчям  догори.  Очі  її були заплющені,  повіки
тремтіли.  Вона  ще жила. Плаття на лівому стегні було розірване і потемніло від
крові.

Дівчина прийняла на себе осколки, які неминуче врізались би у Восьмьоркіна.

Божеволіючи  від горя, він почав термосити її. Катя розплющила очі. З глибини їх
прозирала така мука й туга, що Восьмьоркін ладен був заридати.

— Тікай, Стьопо, — сказала вона, із зусиллям поворухнувши  губами. — Я затримаю…
У мене є гранати… Прощай…

Із її  очей текли  сльози.  Як він міг  покинути  свою чайку,  свою радість?  Не
звертаючи уваги на крики гітлерівців, що пішли  в атаку,  на  свист  смертельних
трас,  що пролітали над ним,  він  підхопив її на  руки і,  зігнувшись, побіг на
другий бік схилу…

Як  він не скрутив собі в'язів? Як зостався неушкоджений? Цього  він тепер і сам
не міг збагнути. Він тільки пригадував, що ніс її, спотикаючись і знемагаючи від
горя.  А за  спиною  стояла  гуркотнява. Вершини  гір  гойдались  перед ним. Очі
застилало вологою. Чи це був піт, чи сльози, він не знав

— Стьопо, чого ти плачеш? — раптом запитала вона голосом, який долинав ніби десь
здалека. — Мені вже не боляче. Як ти стомився, бідолашний!.. Спочинь…

Вона  жаліла його. А він боявся сказати хоч слово,  бо не  зміг би сховати свого
відчаю. Він пригортав її до себе, щоб менше витекло крові, і ніс  дорогу, кохану
до моря, до друзів. Там був порятунок.

— Мені  не боляче…  Зовсім легко, — говорила  далі вона,  немов марила. — Ти  не
жалій. Я щаслива, що ти  врятувався. Обов'язково  живи… І не  забувай. До тебе в
мене нікого не було… Це гарно і дуже сумно… Всі забудуть, а ти пам'ятай. Я знаю,
ви проженете їх…

Вдалині вже  видно було  море.  Восьмьоркін  зрадів,  він  вірив у те, що  зуміє
врятувати її… Але трапилося  все не так, як гадав Степан. Він  не помітив, як на
нього  накинулась діла зграя гітлерівців.  Вони  напали ззаду,  його  руки  були
зайняті. Вони звалили його, придавили до землі і  вирвали з рук ту, кого він ніс
так обережно.

Яка сила могла стримати його? Він вивернувся  з-під клубка тіл, почав розкидати,
бити,  топтати… Але фашистів було  більше.  Вони  повисли  на  руках, на плечах,
обплели ноги… Падаючи, він почув здавлений дівочий окрик:

— Прощай, Стьопо, прощай!

Блиснуло полум'я, і земля  здригнулася від страшного вибуху.  Кругом застогнали,
захрипіли поранені.

Він зрозумів: «Це вона кинула  гранату».  І  вперше за  все життя Степан голосно
заплакав, вірніше заревів  від безсилля.  Немов шаленіючи,  він кусався,  душив,
возив на собі купу тіл і кричав, страшенно кричав…

Потім навалилася темрява.

Його кудись везли, допитували, били. Але все це було як уві сні. Він спав, довго
спав.

«Чому ж  тепер у мене розв'язані  руки? Чому  вони перестали боятися? — Ця зміна
його непокоїла. — Хіба я обіцяв їм що-небудь?»

Він  вчепився руками за  грати і  рвонув їх  до  себе.  Товсті  залізні прути не
піддавалися його зусиллям.

«Ні,  не  вийдеш звідсіля.  Що ж придумати? Накласти руки на себе? Розігнатися і
головою  об стіну? Ні, це  не  вихід. Катя просила жити, і  мічман казав: «Моряк
повинен триматися до останньої можливості». А втім, він і сам не уявляв собі, як
можна  покірно йти на розстріл, коли в тебе ще є сила втекти або вп'ястися в шию
конвоїрові. Степан мусить помститися за Катю.  Він отак просто не віддасть свого
життя, а ще придушить двох або трьох фашистів…»

Коли  в камеру  зайшов Ворбс, то Восьмьоркін  спершу хотів  накинутися на нього,
але, побачивши захованих за дверима наглядачів, передумав: «Не дадуть прикінчити
і знову зв'яжуть. До того ж цього зразу не збореш. Здорова сатана!»

По  розплюснутих  вухах  та деформованому  носі Степан визначив, що  гестапівець
бачив смаленого вовка і не боїться кулака.

Обер-лейтенант з явною приязню  розглядав  моряка,  він  навіть  посміхався,  як
посміхаються після довгої розлуки старому приятелеві.

— Ви, як виявилося,  добрячий спеціаліст по боксу. Чого ж мовчати про  це? Ви  є
мій колега,  Степан Восьмьоркін.  Цікава зустріч:  чемпіон Баварії  і ескадрений
чемпіон Чорноморського флоту.

«Звідки він довідався про мене? —  насторожився Восьмьоркін. — Вони навіть імені
мого не  знали.  Ескадрений чемпіон Чорноморського флоту… Ага, ось куди ви  носа
вткнули — в сімферопольську газету!»

Восьмьоркін згадав,  як перед  війною  на одній з олімпіад  він вибив  за капати
важковаговика Криму. Тоді сімферопольська газета вмістила його портрет, а якийсь
журналіст назвав його в інформації про матч «ескадреним чемпіоном Чорноморського
флоту».

— Ви вражені моєю обізнаністю? Ми добре знаємо про вас усе. Степану Восьмьоркіну
ні для чого більше ховати своє повне ім'я, — приязно говорив далі Ворбс.

Але його зраджували очі. Звужена зіниця насторожено  стежила за найменшою зміною
Восьмьоркінового   обличчя.  Такими  нещадно  холодними  бувають   лише   очі  у
супротивника на рингу, коли він вишукує слабке місце, щоб раптовим різким ударом
повалити тебе на землю.

Восьмьоркін  мовчав.  Він  намагався зберегти  байдужість, — це  рекомендувалося
робити на рингу, щоб дезорієнтувати, приголомшити супротивника. Але водночас, як
і Ворбс, він намагався вгадати по очах, по миттєвому поруху м'язів обличчя, який
підступ готовить гестапівець.

Ворбс,  видно,  відчув,  що вираз його  обличчя не  відповідає вдаваній ролі, що
необхідно  уникати  допитливого  погляду  росіянина.  Він   силувано  засміявся,
по-приятельськи стусонув кулаком Восьмьоркіна в бік і сів рядом з ним на койку.

— Ворбс  дуже радий зустріти в Росії боксера з іменем, — сказав він. —  На землі
так мало справжніх  людей. Німецьке командування з  повагою ставиться до рішучих
людей.  Воно  розуміє  сильну  людину  і  завжди  готове  дати  їй  широке  поле
діяльності.

Росія  ніколи  не мала  хорошого боксу. Ви  чули ім'я екс-чемпіона  світу  Макса
Шмеллінга? Він побив у Америці славетного Джо Луїса — «Чорну блискавку».

Я мав нагоду в Берліні виступати проти Макса Шмеллінга. Я вистояв вісім раундів.
Бій припинився  через  перелом сустава пальця  у  Макса Шмеллінга. Через мене ви
можете відчути європейський клас.

Восьмьоркін не все усвідомлював, що казав гестапівець, йому було лише зрозуміло,
що Ворбс обіцяє кращі умови одиночного ув'язнення. Хай Восьмьоркін подумає  лише
про невеличкий спарінг.  Зайва пара  старих  рукавиць знайдеться. Не треба  бути
упертим.  В житті  все  випадає  на  долю  спритних  людей,  які  вміють  вчасно
приєднуватися до сильних світу. Якщо Восьмьоркін нудьгує, Ворбс може для розваги
повісити в камері тренувальну «грушу». На знак… майбутньої спільної роботи.

Бачачи, що Восьмьоркін уперто мовчить, Ворбс жартома кинув:

— Ви  є  не дуже достатньо балакучий співбесідник. Ви маєте  до мене  образу  за
стару   неприємність?  Хіба  можна  боксеру   гніватися  за  таку   дурницю?  Те
непорозуміння  будемо  вважати,  як невеличкий масаж…  зміцнення шкіри  щік.  Ви
зможете відплатити мені.

Він порадив Восьмьоркіну гарненько подумати  над своїм становищем і, запевнивши,
що рукавиці й «груша» найближчим часом будуть у камері, розкланявся і пішов.

«Чого  це  вони  раптом  такі  «ласкаві»? —  нічого  не  розумів  Восьмьоркін. —
Приручити хочуть,  чи як?.. Хай  спробують.  Мені  одного мало,  я  їх  декілька
прикінчу…»






Розділ дев'ятнадцятий




Цілий тиждень Ніна й Ната були в  тривозі. Вони  не зважувалися залучити собі на
підмогу  ще кого-небудь  із  дівчат.  Удвох з завмиранням у серці вони проносили
повз вартових  то ящики із сміттям, то доріжки,  в  яких  були  заховані  пакети
Калузького. Вітя передавав їх щоранку через дірку біля жолоба помийної ями або ж
закопував під огорожею.

Ці важкенькі пакети  дівчата спершу ховали під сходами, а потім, вибравши зручну
хвилину,  переносили в свій підвал і тремтячими  руками запихали  глибоченько  в
парти.

Вночі  дівчата не  могли спокійно заснути.  Їм  увесь  час ввижалося,  що  хтось
пронюхав про задуманий вибух, що зараз прийдуть і схоплять їх.

Удосвіта Ніна й Ната вставали з важкою головою і йшли на роботу. Але й там страх
не покидав їх: «А що як хтось із дівчат під час  прибирання наткнеться на пакети
або впустить додолу ящик з акумуляторами і годинниковим механізмом?»

За  п'ять  діб вони  так  змарніли, що навіть затуркані  посудомийки, сусідки по
закутку,  почали  питати: чи не отруюють  вони  себе  чимось, щоб визволитися  з
фашистської неволі?

1 ось настав  вирішальний день — субота. Зранку було чутно, як у  залі стукотіли
теслярі, щось будуючи на сцені.

Ніна з Натою після нічного чергування  мали право спати  до обіду. Вони полягали
на тверді матраци, напхані стружками, але очей не зімкнули. Дівчата чекали, поки
підуть  прибиральниці денної зміни і полягають відпочивати чергові.  А ті чогось
довго  порпалися  біля своїх ліжок, щось перетрушували, переносили і  брязкотіли
квартою біля відра з водою.

Нарешті все  затихло. З протилежного  кінця підвалу чутно  лише  було рівномірне
дихання заснулих дівчат.

Ната встала перша. Вона навшпиньках пройшлася  вздовж постелей,  перевіряючи, чи
всі дівчата сплять, потім взяла відро з водою, підійшла до виходу,  зазирнула на
сходи і махнула  рукою: можна діяти. На випадок небезпеки  вона мала стукнути по
відру або впустити його.

Ніна заздалегідь  вибрала  місце для  закладання вибухової речовини.  Підвал,  у
якому вони  жили, видно,  колись почали обладнувати під газосховище. Під  стелею
було прорубано широкі  продухи, що  так і зосталися без фільтрів і вентиляторів.
Дівчата, щоб вберегтися  від холоду і протягів, забили ці дірки цеглою, рогожами
та  ганчір'ям. Ніна з  Натою ще вчора, немов  очищаючи від  мотлоху і розширюючи
свій  закуток,  поставили одна  на одну дві  парти  біля середньої  продухи.  Ця
продуха,  за  їх розрахунком, якраз приводилася під  першими  рядами  стільців у
залі, де здебільшого сідало начальство.

«Спокійніше,  Ніно,  не  спіши, — сказала собі  дівчина, витягти  з-під  матраца
невеличку скриньку з  головним  зарядом вибухівки,  з годинниковим механізмом  і
акумуляторами. — Інакше все переплутаєш».

Вона  обережно пересунула годинникові стрілки на вісім сорок — час, коли, на  її
думку, глядачі зберуться в залі. Тоді завела ключем механізм. Невидима пружина й
коліщатка  тонко заскрипіли,  всередині  щось шипіло,  ніби  вже починав  горіти
порох. «Хоч би не зараз… — холонучи, думала дівчина. — Хоч би не переплутати…»

Зачинивши   щільненько   дверцята  скриньки,   дівчина   прислухалася,   чи  йде
годинниковий  механізм?  Розмірене  цокання  подіяло  на  неї заспокійливо. Вона
неквапливо вилізла на парти і озирнулася: чи не стежить хто-небудь за нею?

Склепіння ховало  від неї тих, що  спали; тоді вона  викинула з продухи  цеглу і
шматки рогожі.  Звільнивши місце для вибухівки, вона зразу  ж просигналила Наті,
щоб та замкнула двері. Потім підкликала її до себе.

— Швидше подавай пакети!

Задихаючись,  Ната почала  витягати  пакети і  подавати  їх подрузі. Руки  в неї
тремтіли, на лобі росою виступили дрібні краплинки поту.

Ніна заклала декілька пакетів углиб, між ними поставила скриньку  з годинниковим
механізмом  і  почала заповнювати  широченьку дірку спершу вибухівкою, а тоді  —
ганчір'ям, цеглою й рогожками.

Акуратно  виконавши всю роботу, вона  спустилася  вниз, зусиллям волі  примусила
себе сісти на край парти і попросила води. Їй хотілося втекти з підвалу.

Трохи заспокоївшись,  Ніна  звеліла Наті  прибрати  шматки цегли  і сама підмела
сміття, що насипалося із продухи.

— Ну, здається, все.

Дівчата відімкнули двері,  подихали свіжим повітрям  знадвору, потім полягали  у
своєму закутку. Але спати не могли: лежали з розплющеними очима, дослухаючись до
кожного стуку чи шарудіння.

— А  коли  там  щось зіпсоване?  Вистрелить  завчасно? — шепотіла Мата. —  Ми не
встигнемо вийти…

— Відпочивай і  не вигадуй.  До восьми  сорока нічого  не  трапиться, мене  інше
турбує: ми-то втечемо, а дівчата зостануться?

— Ми їх запискою попередимо. По руках пустимо, а самі вийдемо.

— Теж небезпечно. Завчасно серед дівчат паніка почнеться. Гітлерівці рознюхають.
Можуть вечір відмінити.

— То що ж робити?

— Шепнемо одній або двом перед  вечерею, щоб потихеньку  одна одній  передавали,
ніби в вісім тридцять наказано зібратися в маленькому флігелі для дуже важливого
повідомлення. А там у тьоті Дуні лист залишимо:

«Дівчата-росіянки!  Радимо  до  дев'яти  годин  не   бути  у  великому  будинку.
Розбігайтеся, йдіть до лісу і мстіть фашистам. Ваші подруги із Ч. М.» Тьотя Дуня
неписьменна. Розумієш? Раніше ніж треба листа не прочитає.

— А якщо нас зловлять?

— Нам і з запискою, і без записки — все одно шибениця…




* * *



Перед вечерею в підвал  прибув начальник  караульної команди,  стрілець і якийсь
вифранчений офіцер у пенсне. Стрілець  зостався  біля входу, а офіцери пройшли в
глибину приміщення.

— Всім забиратися без речі до північ! — наказав начальник караульної команди.

Ната  з Ніною навмисне затрималися, вдаючи, що не  можуть знайти хусток, хоча ще
від обіду були готові покинути підвал.

Гітлерівці  обійшли  все приміщення, заглянули в  темні закапелки, посвітили між
партами, ткнули носи під матраци і почали підганяти тих, що завозилися.

Ніна хотіла вже  було пройти  в двері,  як  раптом помітила, що  офіцер, ткнувши
палицею в одну  з продух,  запитав  щось  начальника караульної команди. Дівчина
завмерла  в чеканні: «Зараз полізуть…» Ні, начальник караулу каже, що він колись
перевіряв усі ці дірки. В них, крім мотлоху, нічого нема.

Ніна  штовхнула Нату, і  вони, пов'язуючи на ходу хустки,  поспішили до  виходу.
Німці йшли слідом за ними. На верхній площадці сходів дівчата стали. Їм хотілося
переконатися: чи зовсім підуть гітлерівці з підвалу?

Внизу пролунав скрипучий звук зачиненого засува, клацнув замок.

— Виходять, — шепнула Ната.

Дівчата, не гаючи й хвилини,  вийшли надвір. Незабаром повз них пройшли офіцер і
начальник караулу. Стрілець лишився вартувати біля дверей підвалу.

— Пронесло, —  з  полегшенням  зітхнула Ніна. — Куди  ж  ми з тобою  подінемося?
Темрява настане не раніше як через годину.

Дівчата  швиденько попоїли каламутної кукурудзяної  бурди на ґаночку біля кухні.
Поглянувши, чи не стоять часом вартові біля задньої стіни муру, і переконавшись,
що там, як завжди, безлюддя, вони зайшли в комірчину старої шкільної сторожихи.

Старенька,  горблячись  над  ночвами, полоскала  в  підсиненій  воді  офіцерську
білизну.

— Тьотю Дуню, — так ніби на кривду нарікаючи, заговорила до неї Ніна, — сьогодні
нас знову вигнали з підвалу. Увечері до вас дівчата  посидіти прийдуть. Тут лист
подружка з Німеччини переслала, хай почитають. Багато цікавого. Тільки тихо, щоб
німці не почули. А ми з Натою на чергування заступаємо… До ранку не спати.

— Гаразд, дівчатонька, покладіть на поличку — в мене руки мокрі.

Дівчата допомогли старенькій  віджати білизну,  посиділи з нею, погомонівши  про
всяку всячину, і пішли до санітарок.

Коли вони вийшли  на ганок, у подвір'я в'їхав закритий автобус. Машина спинилася
не біля входу в палати, а біля запасних дверей, що ведуть на сцену.

— Артисти, здається, приїхали, подивимося, — сказала Ніна.

Із  шоферської  кабіни  вийшов  автоматник. Він  ключем  відімкнув  задні  двері
автобуса.  З машини  на  землю  вистрибнули ще два автоматники,  а за ними виліз
високий чоловік у чорному одязі. Ніна, побачивши безкозирку, бушлат і наручники,
стиснула руку подрузі.

— Стьопа! Слово честі, він!..

Моряк похмуро оглянув  подвір'я, на секунду погляд його зупинився на Ніні. Проте
він не  впізнав її або зробив вигляд, що не впізнає. Не поспішаючи, він пішов за
автоматником  до входу  на  сцену. На порозі  Степан ще  раз оглянувся,  і  Ніні
здалося, ніби він кивнув їй. Вона заплющила очі.

— Що ж ми накоїли з тобою? Його засипле разом з усіма.






Розділ двадцятий




Публіка, що заповнила того вечора  великий шкільний зал,  була  незвичайною  для
госпітального  клубу.  Ряди стільців  і  парт були  зайняті  збудженими  групами
офіцерів, які прибули з частин, розташованих за містом, і моряками із сторожових
кораблів.

У  відрізаному Криму  раптом  оголошено  європейський  матч  боксу!  Надзвичайна
вигадка,  що  віщує  гостре і  цілком  солдатське видовище. Хто не  захоче  бути
присутнім  на святі  національної сили?  Скільки  цілком  заслужених хвастощів і
схвильованих розмов викличе серед солдатів цей матч!

Виготовлена  в друкарні програма обіцяла п'ять  сутичок  на рингу: німець у вазі
«пера» — проти  чеха, німець-легковаг  — проти  румуна, німець середньої  ваги —
проти італійця. І найцікавіший  номер — гестапівець Віллі Ворбс  зустрінеться на
рингу з пійманим росіянином важкої ваги з банди «Чеем».

Що  може бути цікавіше? Мюнхенський штурмовик Віллі Ворбс погодився  показати на
рингу  приборкання російського ведмедя і мовчазний допит у рукавицях!  Але чи не
буде росіянин більше плазувати й висіти на противникові, ніж чинити опір?

Та все  одно, що б там не трапилося, видовище має бути потішне. Німецькі солдати
і гості матимуть нагоду  переконатися,  що  один з  жахливих  «чорних дияволів»,
найбільший і найдужчий, в руках  досвідченого й мужнього націста перетвориться в
скромне, жалібно мекаюче ягнятко.

На кінець вечора фінальним акордом мало бути демонстрування першокласної техніки
і непохитної  сили німецького  кулака  —  старий  короткометражний  фільм  «Матч
Шмеллінга на першість світу з Джо Луїсом».

Ніну навіть з пов'язкою чергової прибиральниці  не пропустили на  сцену, що мала
правити за  ринг.  Суворість  була  нечувана: в  коридорі,  на  сходах  та  біля
роздягальні стояли  вартові.  Однак через те, що  в залі бракувало  стільців, то
Ніну й  ще  двох  прибиральниць  примусили носити табуретки і  стільці  з  інших
поверхів.  Глядачі  мостилися  майже  біля самої  сцени,  попід  стінами  та  на
проходах.

Ніні вдалося лише перед самим початком матчу пробратися в найдальший куток залу,
де за стільцями юрмилися солдати караульної команди, санітари і декілька  дівчат
з нічної зміни, що з цікавості зайшли сюди.

Голені  потилиці та спини солдатів  заважали  Ніні роздивитися  весь  ринг. Вона
бачила тільки  товсті канати і величезний годинник на стіні над  гонгом. Стрілки
показували 7.22. До вибуху лишалася година з гаком.

«Чоловік шістсот зібралося, — думала Ніна. — Яка  вдача, коли б не Степан!  Чому
саме сьогодні привезли його? І нічим не зарадиш йому. Невже вони заставлять його
битися?  Але з ким? А може  Восьмьоркін занепав  духом, підкорився їм?  Тоді хай
гине разом з фашистами. Ні, дурниця, його не  залякаєш і не купиш.  Що ж робити?
Як же сказати йому? Не гукати ж!»

Було гаряче в гамірному і  тісному залі, просякнутому запахом ременів,  поганого
тютюну й одеколону.

Про власну смерть, що наближалася з кожною хвилиною, Ніна зовсім не думала.

Одна з дівчат підійшла до неї.

— У вісім  тридцять наказано  зібратися  всім  нашим  у  маленькому  флігелі. Не
затримуйся.

— Знаю… Обов'язково треба. А ти йди звідси, — пошепки відказала Ніна.

Рівно о сьомій  годині  тридцять  хвилин до  залу ввійшли якісь старші офіцери і
зайняли  порожні  крісла біля сцени. На  ринг вийшов  лисий гітлерівець у  сірих
штанях та оранжовому джемпері з великою свастикою на грудях.

Гучним голосом він оголосив склад пар, що мають виступати.

Зал відгукнувся оплесками і схвальними окриками.

Над  рингом спалахнуло яскраве світло. Під канати підлізли боксери ваги «пера» —
молодий,  ситий  німець  з  настовбурченим,  як  щітка,   чубом  та  довгоносий,
худорлявий  чех.  Бійці вклонилися публіці і розійшлися по своїх  кутках, де вже
стояли їх секунданти.

На грудях  у  секундантів,  як  і  на  трусах бійців,  були  нашиті  національні
прапорці. Гітлерівці  з  підкресленою точністю  розігрували  ритуал  міжнародних
матчів.  Вони  оголосили   точну  вагу  боксерів,  склад  «нейтральних»  суддів,
кількість  раундів  і запропонували  секундантам  перевірити  рукавиці та  бинти
супротивників. Лише після цього пролунав гонг і почулися глухі удари.

Німець був більш натренований, ніж чех. Він  швидко збив супротивникові  дихання
і, тіснячи до канатів, під схвальні вигуки глядачів почав місити його  кулаками,
як ото місять податливе тісто.

Ніна  звелася навшпиньки і  побачила  вже скривавлене, спотворене гримасою  муки
обличчя чеха.  Раніш вона дуже  любила ходити на матчі боксу на своїх стадіонах,
але  цей  бій у неї  викликав лише  огиду.  Які  ненависні  були їй ці горласті,
червоні від збудження пики, важкі щелепи, квадратні підборіддя!

Вона не бачила, як упав чех, чула тільки, як суддя розмірено відлічує секунди.

В  залі  завили  від  захоплення,  коли  догори  був  піднесений шкіряний  кулак
наприндженого  переможця-німця. Нікого не  обходила очевидна невідповідність сил
противників.  Гітлерівці  заздалегідь  підтасували  пари. Таке  було призначення
вечора. Мета виправдувала засоби — сьогодні  демонструвалася сила німецької волі
й кулака.

Потім билися нові пари.

Ніна  більше не дивилася на ринг. Знемагаючи від хвилювання, вона стежила тільки
за  стрілками годинника,  що здригалися час від часу. Було вже без  трьох хвилин
вісім. До вибуху зоставалося сорок три хвилини.

«Чому вони не виводять Стьопу?  Невже його покажуть останнім? Коли  б скоріше!..
Чого там гаються… швидше!» хотілося їй крикнути.

На  початку дев'ятої години зал знову  загримів захопленим  виттям і  вітальними
оплесками  на адресу  чергового  переможця.  Дівчина, що  стояла поруч з  Ніною,
штовхнула її ліктем і, шепнувши: «Пора», почала пробиратися до виходу. Ніні дуже
хотілося швидше вийти з цього залу, але вона вчепилася в дерев'яну спинку парти,
переборола страх, зупинила себе: «Ні-ні… Ще хоч трошки. Зараз вийде Стьопа».

Нарешті розмови  й  гамір  якось  відразу вщухли. Зал  притих.  Два  автоматники
підвели до рингу Восьмьоркіна і пропустили його  під канати.  Він  був босий,  в
трусах і смугнастій матроській тільняшці. Навіть кисті рук ніхто не перебинтував
морякові. Похмуро глянувши  в  зал, він з видимим незадоволенням примостився  на
круглій табуретці в кутку рингу.

Одразу  ж  за  ним на  сцену  вийшов  Ворбс.  Його  стегна  обтягували  труси  з
коричньової шерсті, біла майка з голубим вирізом вигідно вирізняла могутній торс
і тугу опуклість вилитих м'язів.

Ворбс, як  стомлений славою  чемпіон,  недбало  привітав  публіку  піднятим  над
головою шкіряним кулаком. І зал відповів йому тривалими оплесками.

На  кріслах  заворушилися,  глядачі  задніх  рядів  повитягали  голови,  боячись
пропустити хоча б найменшу деталь такої незвичайної зустрічі.

Ворбс з  легкістю,  незвичайною для  його  ваги,  перестрибнув через канати. Він
гойднувся  на рингу,  розминаючись і  перебираючи  ногами,  як  той  скакун,  що
застоявся,  почав  розтирати   підошвами  м'яких  черевиків  кусочки   каніфолі,
послужливо підсунуті на фанерному листі секундантами.

Восьмьоркін тільки тепер зрозумів, що ждало його.

«Ну, стривай же, плюскливий носяро! — ледве  тямуючи закипаючу злобу, думав він.
— Потіху для  своїх влаштували. Хочете, щоб росіяни кляли,  а  ці тішилися?.. Не
буду одягати  рукавиць, а голіруч схопл і задавлю цього гада. Ні,  не  дадуть, —
схаменувся він. — Багато їх.  У двадцять рук схоплять. І  від бою не відмовишся:
боягузом прозвуть, весь флот зганьблю».

Ворбс, розминаючи  шкіру нових коричньових  рукавиць, з таким гулом луснув кулак
об кулак, що хтось із підлабузницькою вискливістю хихикнув і один  з гітлерівців
серйозним тоном пояснив:

— Віллі чистить пазурці!

Зал підтримав дотепника розкотистим сміхом.

Восьмьоркін ще більше насупився і так  зціпив зуби, що вилиці його загострилися.
Він був самотній серед розгнузданого табуна катів.

— Хизується, —  з  ненавистю дивлячись на кокетуючого мускулами Ворбса, бурмотів
собі тихо Восьмьоркін. — Старий фокус! Мене не злякаєш.

Коли вийшов на ринг суддя, один з весельчаків, що сиділи в перших рядах, кинув:

— А де ж секунданти росіянина? Куди  вони поховалися? Не можна ж конвоїрам… Вони
лякають Віллі.

І знову гримнув сміх.

Суддя, побачивши, що жарти повеселілого  залу начальством прийняті з добродушною
посмішкою,  скорчив  серйозну  міну  і  спершу  по-німецьки,  а  потім каліченою
російською мовою запитав, чи не побажає хто-небудь із кримчан, присутніх у залі,
бути секундантом у земляка?

В залі  зрозуміли тонку гру  судді і, хихикаючи, почали обертатися в бік гостей.
Там серед запрошених сиділо двоє бородатих татар і росіянин — начальник поліції.
Гості розгублено встали, не  знаючи,  чи треба виконувати волю хазяїв, чи в знак
протесту замахати руками.

І ось у цю хвилину десь аж у кінці залу пролунав гучний і ясний дівочий голос:

— Я буду секундантом!

Сотні голів повернулися на цей голос: хто насмілився? Хто вона?

Суддя, не розгубившись, зробив широкий припрохувальний жест:

— Буть ляска, мадам!

Його ніхто не міг звинуватити в недодержанні правил міжнародних матчів. Ситуація
ставала щораз комічнішою.

Юрба солдатів, що стояли за стільцями,  сколихнулася. Солдати  пропускали  ще не
видну з-за  спин і  голів дівчину.  Та ось  вона  пробилася  до проходу,  і  всі
побачили худеньку прибиральницю-росіянку, «чумичку». Ну як тут не розсміятися?

Сміх,  вірніше  регіт  до сліз,  що котився рядами, супроводив дівчину до  самої
сцени.  Але вона не зважала на  глум. Сміло  зійшла на ринг і з  блідим, рішучим
обличчям, немов роблячи виклик усьому залу, стала поряд з моряком.

Годинник показував вісім п'ятнадцять.

Восьмьоркін був страшенно вражений: «Ніна! Звідки вона?  Чого вийшла?»  Майже не
ворушачи губами, він сердито прошепотів їй:

— Чого ти?.. Зараз же забирайся.

Ворбс скривився:  суддя переграв  — серйозна справа набирала  відтінку клоунади.
Він уже хотів було моргнути конвоїрам, щоб  ті вивели несамовиту «чумичку», але,
помітивши незадоволення  росіянина, передумав: «Хай  стовбичить ця дурепа, вона,
здається, не дуже-то добре діє на психіку матроса».

Ніна зняла з себе мішкуватий  коричньовий халат і скинула хустину. Світловолоса,
в легкій блузі і  короткій  спідничці, вона ніби стала стрункіша і не була схожа
більше  на  «чумичку». Рішучим рухом  дівчина відірвала  дві  широкі стрічки від
хустини, вміло  перебинтувала  ними пальці  боксерові і, натягнувши на його руки
рукавиці, з такою  вправністю й швидкістю зав'язала  шнуровку,  наче  все  життя
робила це.

«Що за  птиця? — занепокоївся Ворбс. — Звідки взялася  така прибиральниця? Треба
буде перевірити».

Зав'язуючи другу рукавицю, Ніна встигла шепнути Восьмьоркіну:

— Стьопо, любий, не гнівайся… Так треба. Ти був один. Я не могла.

Її шепотіння заглушив гонг.

Ніна  прийняла  з рингу табуретку і  швиденько  глянула  на годинник. До  вибуху
лишалося двадцять три хвилини.

Противники, не потискуючи  один одному рук, відразу ж кинулися  в атаку. Вони  з
ходу зчепилися посеред рингу і розрядили свою силу в такій бурі ударів, що суддя
перелякано відскочив до канатів.

Гупання важких ударів  змусило принишкнути  і  насторожитися весь  зал. З перших
секунд стало зрозуміло, що обидва противники настроєні агресивно, що росіянин не
збирається поступитися. Майже не прикриваючись, він відповідає серіями різких  і
дошкульних ударів.

Лобова  атака Ворбсові  не  вдалася,  він  відхилився  вбік  і, хизуючися  своєю
гнучкістю,  вправними  вивертами  і раптовими  атаками  почав  кружляти  навколо
жертви, вишукуючи слабке місце.

Росіянин ледве встигав повертатися.  В очах гітлерівців він здавався  схожим  на
розгніваного ведмедя, що люто відмахувався лапою.

Злість засліплювала Восьмьоркіна. Він двічі змазав  — попусту розсік повітря. Це
викликало  глумливий сміх  у залі. І  головне, при  Ніні. Восьмьоркін  перебирав
ногами  і, роблячи вигляд, що  відходить  в  глуху  оборону, відступив на кілька
маленьких кроків, потім відірвався від канатів і могутньою серією ударів зліва і
справа загнав Ворбса  в  куток.  Не даючи гестапівцю вивернутися,  вислизнути  з
тісного кутка, він молотив його по чім попало…

Не знаходячи виходу з кулачного смерчу, метаючись несамовито під  ударами, Ворбс
згадав, що об його череп сам Шмеллінг побив собі пальці, і почав підставляти під
удари голову. Вона в нього була досить міцна, щоб знесилити моряка.

Розлютований Восьмьоркін не  зрозумів  маневру свого супротивника, його  зупинив
лише гострий біль у лівій руці.

«Невже  перебив?»  подумав він, послаблюючи удари лівою. На  цей момент тільки й
ждав Ворбс, він вивернувся і різким ударом знизу догори відкинув Восьмьоркіна на
канати. Тут вони зіткнулися грудьми і почали латати боки один одному.

Потішне  видовисько вмить  набрало вигляду  небачено  злісного  побоїща, в якому
неминуча була трагічна розв'язка.

Захекані боксери сплелися в клінчі  — повисли  один  на одному. Їх міг  розвести
лише мідний дзвін гонга.

Ворбс, порушивши правила, садонув Восьмьоркіна в груди і знехотя відійшов у свій
куток. Він  осатанів від жорстокого  опору росіянина.  Обер-лейтенант сподівався
легкої  перемоги.  Він заздалегідь  намітив ефектний план  бою:  два-три  раунди
бліц-гри,   в  якій   будуть   показані  вправність   професіонального  боксера,
гестапівське вміння взяти верх над психікою противника, потім два-три нокдауни і
красивий нокаут,  з  винесенням напівмертвого боксера зі  сцени. І  раптом  таке
нахабство: росіянин сам прагне закінчити бій нокаутом.

«Тепер він, очевидно, облишить свою ідіотську думку, схаменеться, його ліва рука
вже  повисла»,  міркував  Ворбс,  розкинувши руки  на  канатах,  в  той  час  як
секунданти метушливо махали на  нього рушниками і нашіптували йому свої  поради,
як найкраще порішити росіянина.

Ніна, підставивши табуретку захеканому  Восьмьоркіну, приклала холодну долоню до
його серця і прошептала на вухо:

— Він навмисне підставляє голову. В тебе бинт слабкий… Звихнеш пальці…

— Здається, вже щось накоїв… — відповів сумно Восьмьоркін.

Перед  ним був ворожий  зал, від якого  не можна  було  ждати помилування ні  на
випадок перемоги, ні на випадок поразки. Тільки  Ніна співчувала йому. Але тепер
і її схоплять.

— Чого ти вийшла на сцену? Де Сеня?

— Тс… — заспокоювала Ніна. — За нами  стежать. Потім  узнаєш. Бий  по корпусу, —
почала  знову нашіптувати  вона. —  Гестапівець  задихається,  видно, поганеньке
серце. Придивляйся краще. В нього буває відкрита ліва частина…

Боячись відвернути думки Восьмьоркіна від бою, дівчина нічого не казала йому про
те, чого  з хвилюванням і страхом  чекала сама.  «Якщо  швидко поб'є  німця,  то
конвоїри поженуть в  роздягалку, — міркувала Ніна. — Роздягалка  в  протилежному
кінці. Може,  не весь  будинок  злетить. Коли б швидше! Зостається дев'ятнадцять
хвилин».

У  другому раунді Восьмьоркін,  трохи заспокоївшись, вирішив: «Що буде, те буде…
Прикінчу його. А якщо інші кинуться, живим не дамся».

Він  зайвий  раз не гонився  за  гестапівцем, намагався притримуватися  середини
рингу і зірко стежив за противником, очікуючи моменту, коли можна буде підчепити
його на удар лівою і прикінчити гаком справа.

Ворбс  цю  вдавану  млявість  росіянина  зрозумів як  каяття,  як  бажання  цією
пасивністю згладити свою вину. Він, продовжуючи безперервні напади, проти правил
бив у потилицю і нижче пояса. Суддя не спиняв його.

— Пощади  не буде  ні тут,  ні  в  камері! — з  присвистом  бурмотів Ворбс. — Ти
навколішки полізеш, ти…

Несподіваний влучний удар у рот змусив його  змовкнути  на півслові.  Потім було
нанесено сильний  удар  в щелепу. Гестапівець захлинувся  солоною  слиною. Серце
обер-лейтенанта  нерівно  забилося.  Він  похитнувся  і  повис на  Восьмьоркіні,
скривавивши йому груди. Моряк  гидливо відштовхнув гестапівця від себе і ще  раз
ударив «дуплетом» у скроню і шию…

Ворбс відлетів до канатів  і  ледве встояв  на  ногах.  Але  тут йому на підмогу
підоспів суддя. Він щосили загорлав на росіянина і припинив бій нібито через те,
що Восьмьоркін зробив заборонений удар по потилиці.

Зал на  репліку  судді відгукнувся гулом,  подібним до  глухого гарчання.  Якісь
друзі Ворбса схопилися з місць.

Восьмьоркін  не  розумів  вигуків  гітлерівців, але відчував, що його залякують,
погрожують розправою.  Не  почуваючи себе винним у порушенні спортивних  правил,
він проте  насторожився  і ладен був  зустріти  кожного  з  цих тварюк  страшним
ударом.

Ніна, про всяк випадок, намацала  під жакеткою  пістолет. І в  цей  час  дівчина
побачила, як  Ворбс,  очунявши,  без  сигналу,  з  нахиленою головою кинувся  на
Восьмьоркіна…

Ніна скрикнула, попереджаючи друга. Степан відскочив назад. Гітлерівець,  тільки
трохи  зачепивши його за  плече,  пролетів  мимо. А коли він  повернувся на  сто
вісімдесят градусів для повторення маневру, то натрапив на такий удар, від якого
в очах стемніло…

Закриваючи  обличчя  рукавицями, Ворбс  відкинувся спиною на  канати  в кутку і,
обм'якнувши, сповз додолу…

Від нокаута  гестапівця  виручив  гонг,  який передчасно  сповістив  про  кінець
раунду.  Рятуючи  становище, гітлерівці без  сорому порушили правила. І ніхто  з
залу  не  протестував.  Присутні  готові  були  кинутися на  сцену  і  розірвати
полоненого, який насмілився збити з ніг обер-лейтенанта. Правда, при  думці:  «А
що коли  мені такий матрос  у лісі  стрінеться?» у багатьох із них по тілу мороз
пішов, але тут, у натовпі, вони вдавали з себе хоробрих.

Ворбса підхопили  секундант і, посадовивши на  місце,  взялися масажувати м'язи,
охолоджувати мокрими губками скроні, потилицю, серце. А в Восьмьоркіна навіть не
було краплі води, щоб промочити повний липкої слини рот.

Ніна махала на нього хустиною і, мало не плачучи у відчаї, шепотіла:

— Поб'єш, Стьопо,  поб'єш  його… А  потім їм не до нас  буде. Все гаразд… Хоч би
встигнути!

Перерва  затяглася  довше,  ніж  звичайно.  До  вибуху зоставалося  чотирнадцять
хвилин. А секунданти ще метушилися біля Ворбса. Ось один з них відійшов,  і Ніна
помітила,  як другий  з  злодійкуватою  поквапливістю  зав'язував праву рукавицю
Ворбса. Дівчина зрозуміла, що вони пішли на якусь нову підлоту. «Мабуть, поклали
свинець», догадалась вона. І нікому було скаржитися, протестувати.

— Бережись  правої  рукавиці… Кінчай у  цьому  раунді.  Через  десять-дванадцять
хвилин все  тут полетить  у повітря, — приймаючи табуретку, встигла шепнути вона
Степанові.

Восьмьоркін  не  зрозумів, чого  через десять  хвилин полетить  у  повітря,  але
свідомість  того, що  судді  шахрайською  махінацією дали  Ворбсові  очуняти від
нокдауна, змусила його зібрати свою волю і силу.

Ворбс у третьому раунді діяв більш обдумано і  обережно. Він ніби заново починав
бій,  проводив обманну  розвідку  лівою  рукою, а праву тримав  для вирішального
удару.  Він уже не  гарцював перед  Степаном,  а, пильно  стежачи  за  ним, лише
похитувався і зрідка перебирав ногами.

У  залі  стало  дуже  тихо.  Всі  відчули,  що  наступає кульмінаційний  момент:
зловісний  спокій Ворбса,  напружені  пози суддів  і  секундантів  віщували щось
особливе.  Ворбс  не простить нокдауна! Зараз  затріщать у  росіянина  вилиці  і
кістки. Він неживий покотиться по рингу.  Непокірний  дух буде вибито. Але хто ж
почне перший?

Восьмьоркін лише на мить відкрив  правий бік грудей, щоб перевірити правильність
Ніниної здогадки, і зразу відчув такий твердий запаморочливий удар, немов йому в
груди з розмаху садонули каменем.

Він відповів  Ворбсу двома сильними  «гаками». Але від  нового удару  в  сонячне
сплетення  у Восьмьоркіна перехопило подих. Він упав на коліна, обличчя глядачів
розплилися жовтими плямами і шалено завертілися перед ним.

«Невже кінець?» подумав він.

Зал ревів від захвату…

«Невже не встану? Чому не лічить секунд суддя?»

Суддя не припиняв бою. Він  дав можливість Ворбсу підскочити до зваленого моряка
і вдарити в обличчя.

Ринула кров. «Значить, без правил… Суддя дозволяє бити лежачого. Встати, негайно
встати!»

Зібравши  рештки сил, стоячи  на  колінах,  моряк відхитнувся  назад і, уникаючи
кулаків, юркнув під руку противника… Він знову був на ногах.

З повороту, вкладаючи в удар всю  вагу свого тіла,  Восьмьоркін різким «гаком» в
щелепу кинув Ворбса на землю. Потім Степан зробив два кроки, похитнувся і, немов
спіткнувшись, упав сам.

Розгублений суддя почав було лічити секунди, але зразу ж передумав. За допомогою
секундантів він підвів на ноги нічого не тямлячого обер-лейтенанта і, оголосивши
принишклій публіці,  що росіянин дискваліфікується за  неправильні удари, підняв
догори шкіряний кулак Віллі Ворбса.

Пролунали  несміливі  аплодисменти, але  їх ту  ж мить заглушили  тупіт і голоси
несамовитих від люті друзів Ворбса, які злилися в ціле обурене виття:

— На шибеницю руського!

Для  втихомирення залу  змушений був підвестися полковник, йому ще потрібен  був
полонений,  і він роздратовано закричав на своїх солдатів і офіцерів, закликаючи
їх до порядку.

Завіса на сцені  вмить закрилася. Лютий суддя, сердито  штурхнувши Восьмьоркіна,
який ще не отямився, наказав тут же надіти на нього  наручники і вивести з рингу
разом з дівчиськом.

Шестеро дужих гестапівців зірвали з Восьмьоркіна рукавиці, стиснули зап'ястя рук
залізними браслетами і поволокли його разом з Ніною в роздягальню.

Вартовий  розчинив перед ними двері. Гестапівці кинули Восьмьоркіна на підлогу і
так  штовхнули  дівчину  в  спину,  що вона перекотилася через Степана і  боляче
вдарилася плечем об парту.

Дівчина стримала стогін. Вона ні на мить не забувала про  вибух і, притиснувшись
до  підлоги, з зажмуреними очима чекала, коли  пролунає вибух. Але будинок стояв
собі на місці.

Гестапівці,  які  приволокли їх  в  роздягальню,  вийшли  в  коридор.  У кімнаті
зоставалося лише двоє автоматників, один стояв біля дверей, другий — біля вікна.

«Невже зіпсувався механізм у  годиннику? —  подумала Ніна. — А втім, ще не менше
п'яти  хвилин  лишилося.  Якщо  дати  Стьопі  пістолет…  Вікно  невисоко,  можна
вискочити».

Вона кинулася до одягу моряка, але вартовий загородив їй дорогу і грубо пхнув на
місце.

— Штіль!

Дівчина бачила, як звівся Восьмьоркін, як важко сів на лаву. Скривавлене обличчя
його було  змучене.  Ніна відійшла в  куток і закашлялася.  Треба було непомітно
дістати з-під кофточки пістолет.

Восьмьоркін  ще й досі не тямив, що з  ним сталося. Тільки натужний, неприродний
кашель дівчини змусив його подумати: «Бідна Ніна, вона ж бо  через мене тут. Чим
зарадити?»

Степан квапливо почав одягатися. Короткий стальний ланцюжок наручників зв'язував
рухи і дратував своїм дзвоном. «Ланцюг не товстий… може, вдарю об ріг парти та й
розірву», подумав він. І в  цю мить побачив, як автоматник, що стояв біля вікна,
із злорадісним  обличчям  підкрадається до  дівчини  ззаду.  Восьмьоркін з місця
кинувся на гестапівця, збив його з ніг і,  підминаючи під себе, потягся пальцями
до горла.

Здоровенний автоматник, звиваючись долі, заверещав. Другий вартовий умить скинув
автомат, але розрядити його не зважувався, боячись поцілити в гітлерівця.

Ніна вистрелила.

Вона не зрозуміла, чи разом  з пістолетним пострілом,  чи трохи пізніше  будинок
здригнувся, наче під ним гойднувся  грунт, і освітився на мить багровим світлом.
Її підхопило гарячим вітром, підняло і кинуло під лаву…

Відразу стало темно. Почувся протяжний тріск,  скреготіння. Ніні здалося,  що на
неї з гуркотом  падають стіни, перекриття, залізо  й каміння. Вона скрутилася  в
клубочок.

Потім гуркіт стих, тільки щось іще  сипалося зверху, і звідкись із глибини чутно
було стогін і невиразні голоси.

Не відчуваючи болю, дівчина розплющила очі і побачила крізь вікно зорі.

В кімнаті було повно їдкої пилюки. Пахло горілим.

Ніна спробувала встати. Під ногами захрустіли побиті шибки.

Натикаючись у темряві на якісь речі, вона почала  пробиратися до того місця, де,
як вона гадала, мав бути Восьмьоркін.

— Стьопо! — півголосом покликала вона.

В  кутку  хтось  заворушився.  «Чи  не  гестапівець   бува?»  подумала  дівчина,
вдивляючись у темряву.

З-під уламків виліз і звівся, весь білий од вапняного пилу, моряк. Ніна впізнала
його по росту.

— Ти цілий?

— Що трапилося? — запитав він. — Чому двері зірвані?

Ніна  схопила  Восьмьоркіна  за руку  й потягла до  вікна.  Вона почула дзенькіт
наручників.

— Ти скований… як же тікати?

— Нічого, вилізу.

Восьмьоркін підсадив  її на підвіконня. Ніна  стрибнула на землю і перебігла  до
загорожі.

Двір був весь огорнутий димом. В напіврозваленому будинку лупали крики й стогін,
тріщав вогонь. У глибині подвір'я метушилися якісь люди з ліхтарями.

«До помийної ями не можна, — міркувала Ніна. — А  тут мені не пробратися, високо
дуже…»

Вона підскочила, щоб учепитися  за край  кам'яного  муру, але руки  зірвалися, і
дівчина впала додолу.

— Стривай…

Восьмьоркін підставив їй складені совком долоні. Ніна поставила ліву ногу на цей
живий  східець,  потім праву на плече  морякові  і опинилась на кам'яному  мурі.
Восьмьоркін підтягнувся на руках і одним махом перевалився на другий бік.

У полі блимали вогні. Десь тривожно гув дзвін і завивала сирена.






Розділ двадцять перший




Чижеєв на шлюпці плив до  берега. В місячному світлі він  розгледів серед дівчат
постать високого  чоловіка  і  не повірив очам.  «Невже  Стьопа? Удвох, разом  з
Ніною… Він, звичайно, він!»

Чижеєв так наліг  на весла, що шлюпка з розгону мало не до половини вискочила на
прибережну гальку.

Сеня спершу кинувся до Ніни, підніс її і закружляв:

— Спасибі, дорогий Їжачок… Спасибі за все!

Потім він підбіг до Восьмьоркіна, але побачивши,  що друг  не підводить рук  для
обіймів, розгублено став.

— Ну  чого  ж ти стоїш  каменем? — з комічним відчаєм закричав Чижеєв. — Я через
тебе ночей не спав!

І  вирішивши,  що  для  Восьмьоркіна  найкращою  ласкою  буде  гарненька  порція
стусанів, почав на радощах штурхати його в груди, в боки…

— Дроб, Сеню! — відступаючи сказав Восьмьоркін. — Не можу відповідати, закований
я.

Невеличка шлюпка не вміщала всіх прибулих. Поки  Вітя перевозив дівчат на катер,
Чижеєв каменюкою розбив ланцюг на руках Восьмьоркіна і сказав:

— А браслетки хай зостаються, зліший будеш.

—  І не  зніму, —  підхопив його думку Восьмьоркін, —  до того  часу буду носити
залізо, поки не розквитаюся за Катю. Тільки на крейсері дам розпиляти.

Він замовк. Потім з незвичайним для нього запалом додав:

— А ти бережи Їжачка. Рідкісної душі вона людина.

Несподіване врятування  Степана з Ніною схвилювало мешканців печери. На пристань
пришкандибали поранені, зійшлися старики. Навіть суворий мічман Кльоцко ожив:

— Молодці! Герої справжні, — сказав він своїм хрипкуватим боцманським голосом. —
Хоч урочисті залпи із Москви давай.




* * *



Через два дні штаб передав шифровку:



«Вітаємо  великою удачею.  Загинуло  в  вогні та  під  руїнами близько  трьохсот
карателів. Радимо тимчасово  утриматися  від диверсій. Готуйтеся до  вирішальних
днів, чекайте загального сигналу. Василь».


Стало  ясно — наближався час розплати за страждання і місяці голодних поневірянь
по лісах. Ті, що одужували, вимагали, щоб їх негайно переправили з печери в ліс,
а слабкі просили дати їм хоч яку-небудь роботу.

Після  короткої  наради  Кльоцко,  Віктор  Михайлович  і  Калузький  прийшли  до
висновку, що всіх мешканців печери треба розбити на три групи.

Першу  групу вони  назвали морською  і  поставили  перед  нею  бойове  завдання:
найближчими  днями дістати чим побільше  вибухівки, пального та  провізії. Друга
група дістала  назву «госпітально-господарчої». До неї  ввійшли лікарі і  слабкі
хворі.  Із  тих   партизанів,   що  видужували,   створено  було  учбовий  загін
підривників, керувати яким взявся Калузький.

До печери час від  часу вривався приглушений гуркіт «малих»  вибухів, у ліхтарях
блимали язички, і по вологих стінах металися тіні.

— Через тиждень-два знову вихід на сушу проб'ємо, — заявив Калузький.

А моряки метушилися біля катерів, ремонтуючи і готуючи їх до боїв.

— Першим ділом, більші зірки намалювати на рубках і бортах, — наказав Кльоцко. —
Інакше свої  поб'ють. І  прапори військово-морські  зшити. По-друге,  встановлюю
добовий нагляд за морем. Як з'явиться коробка без охорони, бойову тривогу  грати
і — всім на свої місця. Набіги будемо робити.

Двічі  в печері  обзивався дзвін голосним  закликом,  і двічі катери вилітали  в
погоню  за  одинокими кораблями,  що показались на  горизонті. Першої  ночі вони
наздогнали  звичайний   рибальський  сейнерок,  пристосований  гітлерівцями  для
перевезення  продуктів на пости  берегової охорони.  Його захопили  без  єдиного
пострілу, тому що команда, яка  складалася  з п'яти  чоловік, прийнявши «Чеем» і
«Дельфін» за патрульні катери, і сама застопорила хід.

На  цьому судні моряки  захопили тонни  півтори різних продуктів, барильце вина,
чотирнадцять  ящиків снарядів  для  швидкострільної  гармати,  пакети з  толом і
перекачали все  пальне  в свої  цистерни. Потім, знявши  з  дерев'яного  сейнера
команду, вони прорубали в його днищі дірки і пустили суденце на дно.




* * *



Перші звістки про швидке потепління  принесла підземна  річка. Одної  ночі  вона
раптом здулася, скаламутніла і, пінячись,  задзвеніла по-весняному. В печеру так
ніби ввійшов теплий подих гір і природи, що прокидалася.

Другого дня група підривників Калузького пробила старий вихід на сушу. Партизани
повернулися  з роботи, сп'янілі  від сонця й весняного повітря. Вони  принесли з
собою оберемки гілок з набубнявілими  липкими бруньками. В печері запахло лісом,
смолою і медом.

Микола Дементійович  нарешті  перестав економити акумуляторні батареї.  Вечорами
загув гучномовець. Москва, що не день, то повідомляла нові радісні вісті. Печеру
сповнювали переможні салюти. Радянська Армія по весняному бездоріжжю, по грязюці
гнала окупантів з України. Уже був визволений Миколаїв. Війська відходили далі й
далі на захід. А Крим усе ще був у руках гітлерівців.

— Коли ж  буде  сигнал? Чи  скоро вийдемо з підземної  нори? —  запитували  один
одного партизани.

У  вільні  години  вони  старанно чистили  зброю,  лагодили  черевики, підганяли
амуніцію, готувались до походів.

І ось, нарешті, одної ночі штаб партизанського загону передав шифровку:



«Гітлерівці  спішно  вантажаться на транспорт. Вони стоять  за мисом  на  рейді.
Зробіть  усе  можливе,  щоб  окупанти  безкарно  не  втекли.  Днями  розпочнемо.
Переправте для інструкцій зв'язкового. Василь».


— Здається, почалося, — сказав Тремихач. — Як же  не  дати їм вантажитися? Може,
спробуємо торпеду? — звернувся він до мічмана.

— Я про неї  теж подумав, — відповів Кльоцко. —  Найзручнішу нагоду  використати
для  діла. Але що  ж  ми придумаємо?  У них,  видно,  круговий дозор,  інакше не
наважились би. Розвідати добре б.

— А  що коли ми розіграємо  спершу вдаваний напад? — роздивляючись карту району,
продовжував  розмірковувати він. — «Дельфін» для такого діла годиться. Підійдемо
з шумом  на траверзі. Вони нас  в прожектор схоплять. А ми  зманевруємо. Катери,
звичайно, кинуться навздогін. І  ось  тут із засади «Чеем» з торпедою вискочить.
Йому краще із східного боку вичікувати, на їхньому мінному полі. Менше  дивитись
туди будуть.  Товаришу Восьмьоркін, зможете підійти на близьку дистанцію, щоб не
змазати?

— Зможе, — поспішив відповісти за  Восьмьоркіна  Чижеєв. — Якщо треба, головою в
транспорт стукнеться. Він тепер злий.

— От цього я й  боюся. Шалені ви дуже. Старики чистіше зробили б, та маневрувати
на «Дельфіні» нема кому. Ви й там на рожен полізете.

— Справимося, товаришу мічман, — сказав Восьмьоркін. — Чижеєву все жарти, а мені
не  до  них.  А як  боїтеся,  що  народ  згублю, то  дайте  одного  моториста  і
Чупчуренка. Більше мені нікого й не треба.

—  І цих  треба  зберегти, — сказав Кльоцко. — Для охолодження характерів ставлю
відповідальним на катері Миколу Дементійовича. Слухати його, як мене.

Докладно домовившись про взаємодію, боцман повів усіх на вантаження торпеди.

Уклавши торпеду на місце, моряки обережно вивели «Чеем» із печери і повним ходом
пішли до туманного горизонту. «Дельфін» мав вийти трохи пізніше.

Восьмьоркін був біля торпеди, Чижеєв з Чупчуренком діяли внизу, а  Калузький вів
катер. З перестороги, щоб передчасно не бути поміченим з мису, він зробив велике
півколо і найменшим ходом почав підходити із східного боку до бухти. Ця  ділянка
моря  була густо замінована.  Після  допиту Штейнгардта Калузький знав,  що міни
виставлялися проти  великих кораблів, а  катер  з  малою осадкою  може  спокійно
пройти над  ними. Його могла пошкодити лише випадкова міна. Про всяк випадок він
викликав  нагору  Чупчуренка  і  звелів  йому  лягти  на  ніс  катера   —  вести
спостереження за морем.

Ніч  була  тиха й тепла. Затуманена  поверхня моря ледве колихалася.  Катер ішов
затемненою частиною моря, притискуючись до берега.

Призначений час уже наближався, а Микола Дементійович усе не бачив транспорту.

— Молодші,  у  вас очі  кращі,  беріть-но  біноклі,  —  попросив  він. —  Зовсім
нікудишні очі в мене.

Всі почали вдивлятися в неясну далечінь.  Мотор, працюючи на малих обертах, ледь
чутно збивав воду гвинтом.

— Бачу  транспорт! —  нарешті   сказав  Чупчуренко. —  Справа   по  носу  силует
двопалубного корабля.

— Правильно, —  підтвердив Восьмьоркін. — А лівіше  від нього — катер і ще якась
посудина.

— Застопорити хід! — наказав Калузький.

Несподівано з кінця мису злетів тонкий промінь прожектора і неспокійно заметався
по  поверхні  моря.  За  ним з берега  простяглися  й  інші,  сильніші  світляні
щупальця. Вони  в одному місці схрестили  свої леза, і  там,  в голубому  потоці
світла, вирізнився темний силует «Дельфіна».

«Наші»,  зрадів  і водночас  занепокоївся  Микола  Дементійович. Він  бачив,  як
«Дельфін» зник, немов розтанувши  у воді, і як на  його місці в світляних смугах
промайнули  і  швидкохідні  катери,  здіймаючи  іскристу  піну.  Почулась  часта
стрілянина.

«Із швидкострільних по них б'ють, — зрозумів Калузький, — тепер  вони не почують
шуму наших моторів. Пора…»

В сяйві спалахів він уже бачив вихоплений з пітьми величезний обрис корабля.

— Восьмьоркіну підготувати торпеду до пострілу! — незвичайно  високим і  якимось
неприродним  голосом  скомандував  інженер. —  Чупчуренко —  до моторів…  Повний
уперед!

«Кабельтових  з  п'ятнадцять  буде, —  націливши  катер,  що  скажено  мчав,  на
корабель, міркував Калузький. — А що як промажу? Конфуз і скандал… Буду стріляти
з найкоротшої дистанції».

Промені  прожектора  знову  забігали   і   раптом  ударили   в  обличчя.  Микола
Дементійович міцніше вчепився в штурвал і не міняв курсу.

Він не чув, як з берега  і корабля гулко  залупотіли швидкострільні гармати,  не
бачив близьких сплесків і клекотіння води.  Старий твердою рукою вів катер прямо
на транспорт.  Промінь  прожектора більше  не заважав йому. Від сліпучого світла
прикривав високий борт і надбудови ворожого корабля.

Лишалось  не більше як шість кабельтових. Микола Дементійович уже бачив у жовтих
гарматних спалахах метушню людей на палубі.

Він відчував, як його  ліву  руку стягує  судорога, як  тремтять від  напруження
ноги.

— Плі! — неприродно високим голосом закричав він і махнув рукою.

Калузький не чув сплеску торпеди, що плюхнулася в воду,  він  тільки  відчув, як
здригнувся звільнений від вантажу катер, і одразу ж повернув направо.

«Ну й хоробрий же  дідуган! — стежачи  за світляним слідом торпеди, що мчала, не
тямив  себе від захвату Восьмьоркін. — Прямо на сплески  йшов.  Під таким вогнем
інший би не підійшов так близько до транспорту».

Коли блиснув  вогонь,  моряк присів. В  його  вуха немов  кулаком вдарив  важкий
гуркіт.  Почувся тріск  шматованих на частини залізних шпангоутів і перегородок.
Догори злетіли уламки. Катер несподівано загойдався, почав описувати півколо.

— Що за чудасія! Невже із старим негаразд?

Двома стрибками Восьмьоркін  опинився  на  місці рульового.  Він  став  на місце
повислого на штурвалі інженера і, виправивши руль, повів ревучий катер в рятівну
імлу відкритого моря.

Вдалині  добре було видно охоплений полум'ям і  парою  корабель, що розламувався
надвоє.  Навколо нього  копошилися катери, підбирали  з води тонучих солдатів  і
матросів.



Калузькому  стало краще. Після  незвичайного  нервового напруження він  відчував
страшенну слабкість  у ногах  та  перебої  серця. Боячися знову  впасти,  Микола
Дементійович сів прямо серед палуби, в ногах у Степана.

«Чеем», не зменшуючи швидкості, підійшов до печери разом з «Дельфіном».

— Молодці!  Чисто  зробили, —  весело поздоровив чеемівців Кльоцко. —  Не  менше
шести тисяч тонн утопили.






Розділ двадцять другий




Удосвіта,  коли  в  печері всі  ще спали,  з лісу вернулися  Вітя  й Пунчонок  з
надзвичайною новиною. Черговий негайно зіграв побудку. Пунчонок вискочив на стіл
і радісним голосом закричав:

— Прокидайтеся, товариші!.. Всі прокидайтеся!.. Приморська Армія визволила Керч!
На  всьому  Перекопському   перешийку  лінія  оборони  фашистів  прорвана!  Наші
форсували Сиваш, зайняли Армянськ і просуваються до нас. Ура-а!

«Ура» було підхоплене,  воно  відгукнулося  такою  дзвінкою  луною  в закапелках
печери, що прокинулися від зимового сну і зашугали кажани.

Спати вже більше ніхто не міг.

Записка начальника штабу починалася урочисто:

«Почалося! Час  розплати  настав! — писав  він. — Не випускайте з Криму злодюг і
поневолювачів.  Хай  тут вони знайдуть  могилу,  щоб не  могли  повторити  своїх
мерзенних справ іще десь…»

Далі йшли поради і вказувалися пункти, зручні для нападу та підривних робіт. Для
печерної групи було відведено велику ділянку приморської дороги й побережжя.

Прочитавши вголос  давно ждане  послання, Тремихач закліпав очима  і  стиснув  в
обіймах Пунчонка. Суворі  дорослі  люди  раділи,  як школярі.  Забувши  про свої
хвороби й  рани, партизани  хлюпалися й  обливали один одного водою, вмиваючись,
жартували й сміялися за сніданком.

Почалися  гарячі дні. Вдень люди набивали похідні мішки  вибухівкою, патронами й
гранатами. А вночі групами по три-чотири чоловіка висаджувалися в різних пунктах
побережжя, заміновували в  темряві  дороги,  звалювали  навислі  скелі  на обози
відступаючих   окупантів,  закидали  гранатами   гітлерівців,  що  метушилися  в
сум'ятті.

Іноді  вітер  і  гірська  луна  приносили  далекий  неугавний  гуркіт  канонади.
Здавалося,  всі  гори Криму приєднали свій  гомінкий  голос  до  залізного  басу
гармат: «Бий!.. Не дай втекти нищівникам!»

Солов'ї  наче  шалені  були  цієї  весни. Їх  не могли  втихомирити  ні  близька
стрілянина, ні гуркіт моторів на дорозі та в повітрі. В години короткого нічного
затишку солов'ї шаленіли до світанку.  І голоси їх  таїли в  собі  таку силу, що
іноді заглушали рев війни, що наближався.

Радянська Армія невпинно просувалася. Вже було  звільнено Сімферополь, Феодосію,
Старий  Крим.  Кожен день  приносив  усе  нові  й  нові  звістки  про визволення
приморських селищ  та  міст.  Незабаром  спалахами розривів осяялося й небо  над
скелями  біля  печери.  Окупанти, що застряли тут, ще  огиналися.  Бої йшли біля
підніжжя найближчих гір.

Партизани вирішили напасти  на  гітлерівців з тилу. Печерній групі доручено було
висадити  на  світанку  десант  у  місцях розташування приморських  частин.  Від
перебіжчиків  штабові  стало  відомо,  що  серед  фашистських солдатів  почалися
заворушення.  Вони готувалися відступати, але їх затримали есесівці,  виставивши
на дорогах загороджувальні загони.




* * *



Ледве почало сіріти, обидва катери вийшли в море.

Перша десантна  група  підійшла  до берега  на  двох  шлюпках.  Вистрибнувши  на
суходіл, Восьмьоркін оглянув прибережний пісок і, переконавшись, що цей відрізок
не замінований, першим видряпався нагору.

Справа  стріляли.  Стрілянина наближалася. Неозброєним оком уже було  видно,  як
рветься шрапнель. Над  дорогою повисла жовта завіса пилюки. Пунчонок, забравшись
на вершину гори, раптом закричав:

— Танки!.. Наші танки йдуть у видолинку!

І майже  водночас із його криком почувся  тріск кущів, брязкіт казанків  і тупіт
сотень ніг: до моря мчалося сотень зо три фашистських солдатів. Їх хриплий подих
Восьмьоркін почув здалека.

— Стій! — закричав Степан.

Та ніяка сила не могла втримати фашистів, що тікали. Вони перекиди скочувалися з
горба до моря і лише біля пінявої лінії прибою піднімали вгору руки.

Партизанам немало довелося докласти  сили, щоб привести  в порядок і звести  цей
гнаний страхом табун в одну  колону.  Лише через хвилин п'ятнадцять, коли втихла
стрілянина, полонені заспокоїлися і Восьмьоркін зміг їх вивести на дорогу.

Танкісти,  помітивши моряка,  що  йшов  рядом  з  колоною  полонених,  здивовано
повисовували голови з люків.

— Ти  диви, моряки  й тут  уже  порядкують, —  дивувалися вони. — На  танках  не
вженешся за ними.

— А чого ловити гав? — не розгубившись, відповів  басом повеселілий Восьмьоркін.
— Кому тут їх здати під розписку?

— Плюнь, братіку, — порадив танкіст, що  від пилюки став схожий на  мірошника. —
Віддай  цих  куроїдів  партизанам  і  сідай на нашого коня.  Довеземо до  самого
Севастополя.

— До Севастополя?! — не вірив Восьмьоркін.

— Довеземо, — підтвердив і другий танкіст.

— Ех, так і бути! — зважився Восьмьоркін. — На зло мічманові поїду!

Залишивши  полонених під опікою Пунчонка, він  вискочив на бархатисту від пилюки
броню і, помахавши партизанам безкозиркою, помчав на гуркотливому танку.




* * *



З північного краю селища  чутно було густу  стрілянину. Там окупанти відбивалися
від партизанів, що осідлали приморську дорогу.

Танки з ходу відкрили вогонь і півколом почали охоплювати селище.

Восьмьоркін, лежачи на гуркотливій  броні машини, зрідка посилав автоматні черги
по  сірих постатях, що бігли вдалині, і занепокоєно поглядав у бік тюрми. В тому
краю яскраво  спалахувала і, розкидаючи іскри, горіла якась будівля, заволікаючи
димом вулицю.

«Хоч би не тюрма, —  думав моряк. — Може, Катя там». Він усе  ще  не вірив  у її
смерть.

Коли  танк  увійшов  на  околицю  селища,  Восьмьоркін  зіскочив  на  землю   і,
зігнувшись, побіг вздовж низьких парканів і розквітлих кущів акації до пожарища.

Біля базарного майдану окупанти засіли в підвалі кам'яного будинку  аптеки. Вони
тримали під обстрілом дві північних вулиці і базар.

Моряк, побачивши, що тут йому без бою не  проскочити, перевалився через глиняний
мур, садками обійшов небезпечне місце і підповз до аптечного двору з тилу. Крізь
кущі і  ґратчасту  огорожу  він  розгледів  двох  осідланих  коней  і  одного  —
запряженого в татарську лінійку. За ящиками біля входу в підвал сидів  насторожі
гітлерівець, неспокійно  повертаючи голову. Шия в нього була витягнута, червоний
ніс  різко виділявся  на худому блідому обличчі. Він  схожий був  на полохливого
гусака, готового щомиті злетіти.  Восьмьоркін  просунув дуло  автомата  в щілину
огорожі, дочекався моменту,  коли скрекотіння  кулеметів  заглушило всі звуки, і
одним  пострілом  уклав  цього гітлерівця.  Потім  не гаючись він  пробрався  на
подвір'я і, ховаючись за  одвірком,  одну за одною кинув  три гранати  в глибину
підвалу.

Вибухи злилися в суцільний гуркіт. Зверху посипалися осколки шибок.

Кулемети стихли. З підвалу чутно було  лише стогін. Восьмьоркін заглянув туди  і
помітив,  що один фашист встає.  Вій дав  по ньому коротку  чергу  і  ввійшов  у
напівсутінки.

Четверо фашистських кулеметників, розкинувши руки,  лежали  на купах вистріляних
гільз.  Восьмьоркін  скинув  обидва  кулемети  з   підставок  на  землю  і,   не
затримуючись, вибрався через широку амбразуру на вулицю.

Майдан був безлюдний.  Але  незабаром  біля водостоку з'явилися люди з червоними
смужками матерії на шапках. Вони обережно перебігали в сусідні завулки.

— Сюди! — гукнув Восьмьоркін. Він став на весь зріст і замахав безкозиркою.

Товариша  Василя,  що  котив  кулемета,  моряк  впізнав  здалеку  і кинувся йому
назустріч.

— Ого…  Степан! —  зрадів  начальник  партизанського штабу. —  Так ось  хто  нас
виручив! Здоров, друже! Ну, як там ваші?

— Воюють, —  невиразно  відповів  Восьмьоркін  і,  з  неспокоєм  покосившись  на
задимлену вулицю, додав — До тюрми треба швидше. Там же наших багато.

— З тюрмою все в порядку,  товаришу  моряк.  Ми її першою захопили, двадцять два
чоловіка врятували, — похвалився начальник штабу.

Він витирав піт із  збудженого, почервонілого обличчя і про Катю  не говорив  ні
слова. Восьмьоркін, допомагаючи йому за дужку тягнути кулемет, здавленим голосом
запитав:

— А з дівчат хіба нікого не було?

— Як  же! —  спохватився партизан. —  Ти знаєш, кого  знайшли?.. Це просто чудо.
Катю, нашу лікарку. Катюшу! А ми ж її посмертно до звання Героя представили.

Восьмьоркін хоч і ждав  цієї  звістки,  але  захлинувся,  занімів  від  радощів.
Будинки й  вулиці затанцювали  в його очах, йому довелося тричі набрати в легені
повітря, щоб запитати, як вона себе почуває, чи не дуже поранена.

— Будемо сподіватися,  що тепер виживе, раз у гестапівців не померла, — відповів
начальник штабу. — Ми її з важкопораненими на аеродром відправили.




* * *



До  заходу  сонця  селище  за  мисом було  цілком  очищене  від  окупантів. Коли
«Дельфін»  і «Чеем», які обстрілювали з моря кінець  мису, підійшли до пірса, на
березі їх зустрів білий від вапнякової пилюки, радісний Восьмьоркін.

— Погано по  воді  ходите! — глузливо  сміючись, крикнув він. — Я на суші швидше
дію. На аеродромі вже побував і в Севастополь раніше за вас попаду.

— А  хто вас  відпустить, товаришу  гвардії матрос,  цікаво довідатись? — сказав
Кльоцко  і, побагровівши, несподівано  гримнув по-боцманськи: — Зайняти місце на
катері!  Зовсім  від  корабля відбилися.  Лишаю  вас без звільнення на  берег до
приходу  в  Севастополь. — А цікаво довідатися,  товаришу мічман,  коли  ми  там
будемо, — підморгнувши присмирнілому Восьмьоркіну, щонайнаївніше запитав Чижеєв,
виткнувшись із машинного відділення.

— Першими будемо, — пообіцяв  Кльоцко. — Заправимося в печері пальним,  захопимо
провізії і морем дійдемо.




* * *



Останній  прощальний  день  у  печері  проходив  при  урочисто  сяючих  факелах.
Партизанки, виряджаючи  в дорогу моряків,  напекли  пиріжків, виставили на  стіл
найсмачнішу страву, прибравши її квітами, гілочками мигдалю та дикої вишні.

Микола Дементійович викотив трофейне барильце вина і, розщедрившись, частував:

— Прошу без церемоній,  наше  підземне  існування  кінчилося, моя  печера завтра
спорожніє. Вип'ємо ж за одужання Каті, за перемогу, за море, за сонце!

У печерників не  було келихів, але й цокання залізних кухлів для них звучало, як
дзвін найкращого кришталю.

Восьмьоркін  не міг  утриматися, щоб не піти  в танок. Він був  галасливий цього
дня.  А Ніні з Сенею захотілося  побути вдвох. Непомітно для Кльоцка і Тремихача
вони вибралися з-за столу і зникли в глибині печери.

Вони  зустрілися за водопадом. Темний прохід вів  до зелених дерев,  до шовкової
трави, до щебетання пташок.

Три доби над  задимленим  Севастополем стояв розкотистий  гул, гуркіт  і ревіння
моторів.

У муках і полум'ї визволявся останній шматок Кримського півострова.

У Восьмьоркіна, Чупчуренка та Віті у ці  дні  від  крові, від  блиску хвиль, від
вибухів і пострілів рябіло  в очах.  А Чижеєв  з Тремихачем  мліли  від  спеки в
машинних відділеннях. Мстячись за столицю Чорноморського флоту, друзі забули про
їжу і втому. По декілька  разів на  добу вони заправлялися  в танкістів пальним,
поповнювали  боєзапас  і   літали  по  морю  майже   на   траверзі  Севастополя,
наздоганяючи шлюпки, парусники,  мотобаркаси, резинові плоти і катери тікаючих з
Криму окупантів, і нещадно розстрілювали.

— Всю воду запаскудимо, — журився іноді Восьмьоркін.

— Нічого, бруду, як і підлоти,  море не любить. Сіллю роз'їсть  та  й викине, що
зостанеться, — заспокоював  його Кльоцко. — Воно  в нас  чистіше чистого  стане.
Рубай, не роздумуй!

За  три  дні  моряки так потомилися,  що  в годину  передранкового  перепочинку,
пришвартувавшись  до обгорілого поламаного пірса, повалилися  на палубу хто де і
під захистом червоноармійців поснули.

Першим  розплющив  очі  Кльоцко.  Його  вразила  нависла  над   морем  і  горами
незрозуміла тиша.  Сонце вже зійшло. Канонада біля  Севастополя змовкла,  і лише
ледве чутна стрілянина була з боку Херсонеського маяка.

Кльоцко пронизливо засвистав у дудку.

— Запускай мотори!

Через десять хвилин «Дельфін» і «Чеем»  уже мчали в море. Вони летіли в  піні та
бризках до міста, ще огорну того пилюкою й димом війни.

Та ось пилюка почала поволі осідати. Небо очистилося,  і моряки раптом побачили,
як  по-казковому  виринув з марева,  сяючий синявою, блиском  прибережної  хвилі
гористий Севастополь.

Дружним  «ура»  вони  привітали  місто-герой. Катери  влетіли в  Північну бухту,
промчали повз Костянтинівський равелін,  повз пам'ятник затонулим кораблям, біля
якого  димно горів підбитий фашистський транспорт, і, завернувши в тиху Південну
бухту, стишили хід. Тут, як і раніше, вода була така сама зелена, лише бракувало
кораблів ескадри,  гюйсів і прапорів.  З води  стирчали обгорілі причали, іржаві
палуби, шпангоути, труби затонулих кораблів та зігнуті хоботи кранів.

З  величезної воронки поблизу Графської пристані засмаглі червоноармійці черпали
воду брезентовими відрами і напували коней.

— Не підходьте! Тут міни! — гукали вони.

— А що нам міни, коли ми вдома? — весело відказав Кльоцко. Він не помічав, як по
щоках і вусах котилися сльози. — Швартуйтесь до Графської! — наказав мічман.

Спалахнула сигнальна лампочка, пролунала команда:

— Стоп… Глушити мотори!

Мокрий  від поту вискочив  Чижеєв на верхню палубу і на мить осліп від блиску та
сухої спеки, що вдарили в вічі.

— Севастополь!

Видираючись по  обгорілих палях,  моряки збігли по вищерблених снарядами широких
східцях Графської пристані до арки з білими колонами й висипали на широку  площу
Леніна.  Швидко окинувши її  поглядом,  вони  попрямували до  кам'яних  воріт  і
наввипередки почали підніматися на вишку водної станції.

На  площадці, що височіла над містом,  моряки  скинули з голів  безкозирки. Вони
знову  бачили  Корабельну  сторону,  Малахів курган,  казарми  Учбового  загону,
Морзавод  та голубі бухти. Вони обіймали поглядом  знайомі місця і не впізнавали
їх. Усе  місто,  як колись давній  Херсонес, було перетворене  в суцільну руїну,
гори каменю.

Севастопольські вулиці  заросли  травою,  ромашками  та  маками.  Головки  маків
погойдувалися скрізь. Ними рясніли бульвари, стіни зруйнованих  будівель, спуски
до моря, купи сміття й колючого дроту.

Чижеєв  скинув бушлат,  стареньку смугасту матроську тільняшку,  прив'язав її до
флагштока і потягнув за трос.

Вітер надув біло-синю матроську  тільняшку, і  вона залопотіла  в повітрі.  Наче
змовившись, друзі зняли автомати і дали залп.

Вони салютували чорноморській  столиці, салютували  героям, які загинули за неї,
сповіщали світові про своє повернення.

— Що трапилося?..  Чого стрілянина? — занепокоїлися автоматники,  що спочивали в
затінку під розбитою стіною. Їх заспокоїв усмішкою регулювальник, що спостерігав
з площі дивну поведінку моряків.

— Все в порядку! — сказав він. — Матроси радіють.



_Геленджик_—_Севастополь._

_Травень_1944_p. —_квітень_1945_p._

















notes


Примітки





1


Такелажний  інструмент   —  інструмент   для   ремонту   тросів,  плетення  мат,
виготовлення швабр, кранців тощо.




2


Мористіше — далі від берега.




3


Гаковий  —  матрос,  який відпихає  або  підтягає гаком  шлюпку на  підході  або
відході.




4


Салаженям,  салагою   на   флоті  зневажливо  називають  молодих,  недосвідчених
матросів.




5


Розхід — залишена на камбузі їжа для тих, хто в цей час зайнятий службою.




6


Кабельтов — одна десята частина морської милі, дорівнює 185 метрам.




7


Румпель — ручка для повертання стерна вправо чи вліво.




8


Барбет — виступ на борту корабля для встановлення гармати.




9


Леєрний  стовпець  —  металевий  стовпець  для  підтримування  туго  натягнутого
стального чи конопляного троса, який оберігає від випадання за борт.




10


Рибіни  — щити  з вузьких  планок,  то  захищають  обшивку шлюпки від пошкоджень
ногами та вантажем.




11


Анкерок — невеличке барильце.




12


«Собака» — матроська назва вахти від 0 до 4 годин.




13


Реверс — пристосування для зміни обертів двигуна на зворотний хід.




14


Сейнер — невеличке рибальське судно.




15


Зріз — виїмка в корпусі корабля по борту.




16


Кювет — рів вздовж дороги для стікання води.


