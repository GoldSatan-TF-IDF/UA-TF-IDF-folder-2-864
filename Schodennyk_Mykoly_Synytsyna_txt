Щоденник Миколки Синицина
Микола Миколайович Носов

28 травня

У мене сьогодні дуже радісний день: заняття в школі закінчились, і я перейшов до
наступного класу з самими п'ятірками.

Завтра  починаються  канікули. Я задумав під  час канікул  вести  щоденник. Мама
сказала, що подарує мені вічну ручку, якщо я  вестиму щоденник акуратно. Я купив
товстий загальний зошит у синій обкладинці і поклав  собі  акуратно записувати в
цей зошит різні цікаві випадки.

Тільки-но трапиться щось цікаве, я відразу й запишу.

Крім того, записуватиму  свої думки. Думатиму про  різні речі, і тільки-но спаде
щось гарне на думку, я теж запишу.

Сьогодні ще нічого цікавого не трапилось. Думок теж поки що не було.






29 травня




Сьогодні також іще нічого цікавого не трапилось. І думок  ніяких не було. Певно,
це тому, що я  весь вільний час грався у  дворі  з  хлопцями і мені ніколи  було
думати.

Ну нічого. Почекаю до завтра. Може, завтра буде що-небудь цікаве.






30 травня




Сьогодні знову  нічого цікавого  не трапилось. Думок теж поки що чомусь не було.
Прямо не знаю, про що писати!  Може, мені просто вигадати  що-небудь і написати?
Але ж це не годиться  — в  щоденникові  писати  вигадки. Коли вже  щоденник,  то
треба, щоб усе була правда.






31 травня




Сьогодні у нас був збір ланки. Наш ланковий Юрко Кусков сказав:

— Хлопці,  ось уже  почалося літо, і нас відпустили на  канікули.  Деякі з  нас,
може,  думають,   що  влітку  нічого  робити  не  треба,  лише  гуляти,  але  це
неправильно.  Піонери  навіть  і влітку  не  припиняють  своєї  роботи,  щоб  не
марнувати часу. Нумо придумаймо  на літо якусь цікаву роботу і виконуватимемо її
всією ланкою.

Ми всі  замислились і стали придумувати на літо роботу. Спочатку ніхто нічого не
міг придумати, потім Віталик Алмазов сказав:

— Хлопці, у нас при школі є дослідний город. Може, нам на городі працювати?

Юрко каже:

— Запізнилися: вже цю роботу друга ланка захопила.  Вони вже  посадили огірки, і
помідори, і гарбузи.

— Тоді садімо дерева в шкільному саду, — запропонував Євгенко Шемякін.

— Спохопився! — каже Юрко. — Дерева треба напровесні саджати. І до  того ж у нас
усі дерева вже посаджено. Більше саджати ніде.

— Нумо  всією ланкою збирати поштові марки, — сказав Федько Овсянииков. — Я дуже
люблю збирати марки.

— Марки кожен окремо може збирати, а для ланки це не робота, — відповів Юрко.

— А то є ще така робота: збирати обгортки з цукерок, — сказав Гриць Якушкін.

—  Іще що вигадаєш! — відповів Павлик Грачов. — Ти ще скажеш — збирати сірникові
коробки! Яка від цього користь? Треба таку роботу, щоб користь була.

Ми  знову  посилено думали, але  більше нікому нічого на думку  не спадало. Юрко
сказав, щоб ми ще поміркували вдома,  а тоді  зберемось і обговоримо, які в кого
будуть пропозиції.

Вдома  я  не відразу став  думати. Спершу  я погуляв у  дворі  з хлопцями, потім
пообідав,  потім  ще  трішечки погуляв, потім повечеряв  і ще капелинку погуляв.
Тоді повернувся додому і взявся писати щоденник.

Тут мама сказала, що  вже спати час, й аж  тоді я згадав, що мені треба подумати
про роботу влітку. Я  вирішив,  що думати не обов'язково сидячи. Думати  можна й
лежачи. Зараз я роздягнуся, ляжу в постіль і думатиму.






1 червня




Учора я ліг у постіль  і став думати. Але замість того, щоб думати про роботу, я
чомусь розмірковував про моря та  океани: про те, які.  в морях водяться  кити й
акули, чому кити такі великі,  і що було  б, якби кити водились на суші і ходили
вулицями, і де б ми жили,  коли б  який-небудь кит зруйнував  наш будинок. Тут я
помітив, що думаю не про те, і відразу ж забув, про що треба думати, і задумався
чомусь про  коней та віслюків:  чому  коні  великі,  а  віслюки маленькі,  і що,
можливо,  коні  — не те ж, що й віслюки, тільки великі; чому в коней та віслюків
по чотири  ноги, а в людей лише по дві, і  що було  б, якби у людини було чотири
ноги, як у віслюка, — була б вона тоді людиною чи тоді вона була б уже віслюком;
чому віслюк маленький, а хвіст у нього великий, а  слон великий,  проте  хвіст у
нього не такий уже  й великий; скільки  з одного слона  можна наробити коней  чи
хоча б віслюків,  і  чому в слона  хобот, а в людини нема,  і що було б, якби  в
людини був хобот.

Тут я  знову помітив, що думаю не про те, і. хоч як намагався думати про справу,
в голову лізла сама  нісенітниця. Виявляється, у мене якась уперта голова:  коли
мені  треба  думати про одне, вона обов'язково думає  про інше. Я вирішив,  що з
такою головою краще зовсім не думати, і швидко заснув.






2 червня




Ура! Мама подарувала мені вічну ручку! Отепер я писатиму  цією ручкою. Тільки от
лихо:  ручка  є, а писати нічого! Цілу годину думав, про  що писати, і нічого не
придумав.

Але ж я не винен, що ніяких цікавих пригод не було.






3 червня




Сьогодні вранці я вийшов на вулицю, дивлюсь — іде Гриць Якушкін. Я питаю його:

— Куди ти йдеш?

Вій каже:

— Я йду до школи на заняття гуртка юннатів.

Я кажу:

— Візьми мене з собою.

Він каже:

— Ходімо.

Пішли  ми разом і по  дорозі  зустріли  Юрка Кускова. Він також ішов  на заняття
гуртка юннатів.  Коли всі юннати зібрались, наша вчителька  Ніна  Сергіївна, яка
керує гуртком юннатів, повела нас у сад і стала показувати, як побудована квітка
рослин. Виявляється, у квітці є тичинки з пилком, і ось коли цей пилок потрапляє
з квітки на квітку, то з такої  запиленої квітки утворюється плід, а  якщо пилок
на квітку  не потрапляє, то з неї ніякого плоду не буде. Різні комахи сідають на
квіти, пилок прилипає до них, і  вони його переносять з квітки на  квітку. Отже,
комахи допомагають збільшувати  врожай, бо коли б  вони пилку  не переносили, то
плоди не утворювалися б.

Над усе  урожай збільшують бджоли, бо вони збирають на квітах мед і цілими днями
літають з квітки на квітку. Тому повсюди треба ставити пасіки.

Після заняття гуртка юннатів Юрко скликав збір ланки  і спитав, хто що придумав.
Виявилося, що ніхто  з  хлопців нічого  не  придумав.  Юрко  наказав, щоб ми  ще
гарненько подумали,  і  вже хотів закрити  збір ланки,  аж  тут  обізвався Гриць
Якушкін:

— Зробімо вулик і будемо розводити бджіл.

Ми всі зраділи. Нам сподобалася ця пропозиція.

— По-моєму, це  діло добре, —  сказав Юрко. — Бджоли  приносять велику  користь:
вони не тільки роблять мед, а й допомагають збільшувати врожай.

— Хлопці,  —  закричав Павлик  Грачов, — ми прославимося на всю школу! Поставимо
вулик у саду, і в нас при школі буде пасіка. Вся ланка наша прославиться!

— Стривай, — сказав Юрко, — спершу треба  зробити вулик, а тоді вже можна думати
про те, щоб прославитися!

— А як  зробити вулик? — стали  запитувати  всі.  — Адже  ми не  знаємо, як його
збудовано.

— Треба в Ніни Сергіївни запитати. Вона, напевно, знає, — відповів Юрко.

Ми побігли до  школи, побачили  Ніну Сергіївну  і заходились розпитувати  її про
вулик.

— А чому ви цікавитеся вуликом? — запитала Ніна Сергіївна.

Ми сказали, що хочемо розводити бджіл.

— Де ж ви бджіл візьмете?

— Наловимо, — сказав Сергійко.



— Як наловите?

— Руками. Як же ще?

Ніна Сергіївна засміялася:

— Якщо ви почнете ловити  бджіл по одній, то  вони  не  житимуть у вас,  тому що
бджоли живуть лише великими  сім'ями,  і кожна  бджола полетить  з вашого вулика
назад до своєї сім'ї.

— Як же роблять, коли хто-небудь хоче завести бджіл? — запитали ми.

— Треба купити відразу цілу бджолину сім'ю, або рій, — сказала Ніна Сергіївна.

— А де вони продаються?

— Можна поштою виписати.

— Як — поштою? — здивувались ми.

— Треба написати в яке-небудь бджолярське господарство, і звідти можуть прислати
бджіл у посилці.

— А де є таке бджолярське господарство?

— Оцього я не  знаю, — сказала Ніна  Сергіївна. — Але  я постараюся довідатись і
скажу вам.

Ніна  Сергіївна  розповіла  нам  про  будову вулика. Виявилося,  що  вулик  дуже
простий. Це неначе великий дерев'яний короб чи ящик з діркою. Коли в  такий ящик
посадити бджіл, то бджоли  в  ньому житимуть, будуватимуть з  воску стільники  і
приноситимуть  мед. Але  стільники вони ліпитимуть прямо до стінок ящика,  і мед
буде  важко діставати звідти. Для того,  щоб мед було діставати легко, пасічники
придумали  ставити  у вулик дерев'яні  рамки з вощиною,  тобто з тонкими листами
воску.

Бджоли будують  стільники  на  цій  вощині, і,  коли треба дістати мед, пасічник
виймає рамки з готовими стільниками.

Ми вирішили з завтрашнього дня будувати вулик.

Толя Пісоцький сказав, що працювати можна буде у нього в сараї. Юрко звелів, щоб
кожен із нас приніс які в кого є інструменти.

Потім  я пішов додому  і задумався про бджіл. От  яка цікава штука! Виявляється,
бджіл можна посилати поштою. До чого тільки не додумаються люди!






4 червня




Уранці вся наша ланка зібралась у Толі Пісоцького в сараї.

Віталик Алмазов приніс пилку,  Гриць Якушкін — сокиру,  Юрко  Кусков — стамеску,
обценьки і молоток, Павлик Грачов — рубанок і  молоток, а я теж  приніс молоток,
отож у нас виявилося відразу три молотки.

— А з чого робити вулик? — запитав Сергійко.

Тут ми всі пригадали, що у нас немає дощок.

— От лихо! — сказав Юрко. — Треба дошки шукати.

— Де ж їх шукати? — кажемо ми.

— Ну, треба подивитися, може, в кого-небудь у сараї знайдуться.

Ми всі пішли шукати дошки. Обнишпорили всі сараї й горища, ніде не знайшли. Юрко
каже:

— Ходімо до Галі. Може, вона нам допоможе.

Ми пішли до нашої старшої піонервожатої Галі і розповіли їй про все.

Галя сказала:

— Я  попрошу  в директора  школи.  Може,  він дозволить нам  узяти ті  дошки, що
залишилися після ремонту.

Вона поговорила  з директором, і він дозволив нам узяти для вулика чотири великі
дошки.  Ми притягли їх  у сарай, і  тут  у нас закипіла  робота. Хто  пиляв, хто
стругав,  хто забивав цвяхи. А  Толя порядкував і кричав на всіх. Він вважає, що
коли ми працюємо в нього в сараї, то він може  кричати на кожного. Я навіть мало
не посварився з ним через це. Потрібен був йому молоток, він і ну кричати:

— Де молоток? Щойно у мене в руках молоток був, а тепер ось кудись подівся!

— Постривай, — каже Юрко, — я тільки-но забивав цвяхи.

— Куди ж ти молоток приткнув?

— Та нікуди я його не тикав!

— От шукай тепер!

— І ти шукай.

Вони заходилися шукати  молоток, але його ніде  не було. Тоді  всі хлопці кинули
роботу й заходилися шукати молоток. Нарешті знайшли його у мене в руках.



— Чого ж ти стоїш тут, мов  опудало! — напався на мене Толя. — Хіба не бачиш, що
ми молоток шукаємо?

— Звідки ж я знаю, що ви цей молоток шукаєте? Здається, у нас три молотки.

— «Три молотки»! «Три молотки»! Ось спробуй познаходити їх, коли тут і одного не
відшукаєш!

— Ну  й нема чого тут кричати! — кажу я. — Я теж маю право забивати цвяхи.  Усім
працювати хочеться.

Сьогодні ми ще  не встигли зробити вулика, тому що день кінчився і в сараї стало
темно.






5 червня




Ура! Вулик уже готовий! Я навіть намалював його собі на пам'ять. Унизу намалював
самого вулика, а вгорі — дах. Знизу в передній стінці зроблено дірку, щоб бджоли
могли вилазити. Ця дірка називається льотком, тому що бджоли через неї вилітають
з  вулика.  Вгорі є ще один маленький льоток, для того щоб,  коли якійсь  бджолі
закортить вилізти угорі, вона могла вилізти. Біля нижнього льотка прибито дошку.
Вона називається  прилітною  дошкою. Бджоли на неї сідають, коли прилітають. Дах
зроблено  окремо, щоб його можна було  знімати  з вулика,  коли треба  діставати
рамки. Крім вулика, ми зробили дванадцять рамок.

Юрко ходив до Ніни Сергіївни, щоб запитати  про  бджіл,  але  Ніна Сергіївна  ще
нічого  не  взнала, тому що  була  дуже зайнята. А як Ніна  Сергіївна так  і  не
дізнається, де дістати бджіл, що тоді робити?






6 червня




Сьогодні розпитував у всіх,  чи не знає хто-небудь, де дістати  бджіл, але ніхто
нічого не знає. Цілий ранок я ходив сумний.

Потім я повернувся додому, а до нас прийшов дядько Олекса.

— Чому ти такий сумний? — запитує дядько Олекса.

Я кажу:

— Я тому сумний, що не знаю, де дістати бджіл.

— А навіщо тобі бджоли знадобилися?

Я  розповів, що наша ланка вирішила влаштувати пасіку, тільки ми не  знаємо,  де
взяти бджіл. Дядько Олекса сказав:

— Коли я жив на селі, у мене  був знайомий пасічник,  котрий ловив бджіл  у лісі
пасткою.

— Якою пасткою?

— Зробить із фанери скриньку з  діркою,  на зразок шпаківні, покладе в неї трохи
меду і повісить у лісі  на дереві.  Бджіл  принаджує  запах меду. Якщо  звідкись
вилетить рій,  він може поселитись у такій скриньці, а пасічник візьме скриньку,
віднесе до себе на пасіку й посадить бджіл у вулик. От зроби таку пастку, а коли
поїдеш з мамою на дачу, повісь у лісі, можливо, в пастку попадеться рій.

Я став питати маму, коли ми поїдемо на дачу.

— Не  скоро, — каже мама. — У мене відпустка наприкінці  липня буде чи, може,  в
серпні.

Тоді я пішов прямо до Сергійка й розповів йому про пастку. Сергійко каже:

— Давай зробимо пастку й ловитимемо бджіл  у нас на дачі. У нас там є ліс гарний
і річка.

— А де ваша дача?

— В Шишигині, п'ять кілометрів звідси.

— А нам дозволять там жити?

— Дозволять. Там цілий будинок пустує. Сама тітка Поля живе.

Я відразу ж повернувся додому і став проситись у мами до Сергійка на дачу.

— Що ти, що ти! — каже мама. — Як ви туди поїдете? Ще під поїзд потрапите.

— Та туди зовсім не треба поїздом їхати.  Це  недалеко. Ми пішки дійдемо. Всього
п'ять кілометрів.

— Ну, все одно, — каже мама. — Як ви там будете самі жити? Це пустощі!

— І ніякі не пустощі, — кажу я. — І жити будемо не самі: там тітка Поля.

— Що ж — тітка Поля! — каже мама. — Хіба ви будете слухатись тітки Полі?

— Звичайно, будемо.

— Ні, ні, — каже мама. — Ось буде в мене відпустка, поїдемо разом, а то ви там у
річці втопитесь, і в лісі заблудитесь, і ще я не знаю що буде.

Я сказав, що ми зовсім купатися не будемо, навіть підходити близько не будемо до
річки, і в ліс не ходитимемо, та мама навіть слухати нічого не хотіла про це. До
самого вечора я  канючив і  хникав.  Мама  пригрозила, що  поскаржиться на  мене
татові.  Тоді я перестав проситись, але за вечерею нічого  не  хотів їсти. Так і
спати ляжу голодний. Ну й нехай!










7 червня




Вранці я прокинувся трохи раніше і знову взявся за  своє. Мама сказала, щоб я не
набридав їй, а я все набридав і  набридав, поки вона й на роботу  пішла. Потім я
пішов до Сергійка, і він сказав, що вже домовився з Павликом і завтра вони вдвох
вирушають  на  дачу, якщо я  не зможу  відпроситися. Мені  стало  заздрісно,  що
Сергійко  й Павлик вирушать без мене. Цілий день я просидів сумний, і, тільки-но
мама повернулась, я  став просити з подвоєною  силою. Мама розсердилась  і знову
сказала, що поскаржиться татові, але я не заспокоювався, тому що тепер мені було
однаково. Нарешті тато прийшов, і мама поскаржилася йому. Тато сказав:

— Що  ж тут такого? Нехай іде. Хлопець уже великий. Йому корисно привчатися жити
самостійно.

Тоді мама сказала, що тато завжди  заважає їй  правильно виховувати  дитину  (це
мене тобто), а  тато сказав, що мама сама неправильно  виховує мене, і вони  тут
мало  не  посварилися  через це,  а  потім  помирились,  і  тоді  мама  пішла до
Сергійкової мами, і вони відразу про все домовилися. Сергійкова мама сказала, що
на дачі ми нікому не заважатимемо, що тітка Поля за нами  нагляне і варитиме нам
обід. Нам тільки треба  взяти з собою продуктів. Мама заспокоїлась і сказала, що
відпустить мене на три дні, а якщо я поводитимуся добре, то знову відпустить.

Я сказав, що поводитимуся добре.

Усі  хлопці дуже зраділи, коли дізналися, що ми йдемо ловити бджіл на дачу. Юрко
подарував нам свій компас,  щоб ми не заблукали  в лісі; Толя дав складаний ніж;
Федько приніс нам похідний казанок на випадок, якщо ми самі захочемо собі варити
обід на вогнищі. Потім ми дістали фанери і стали майструвати пастку для бджіл.

Пастка  вийшла гарна. Спереду ми зробили  дірку й дверцята, щоб закрити її, коли
зловляться бджоли.  А  дашок зробили, як у вулику, окремо, щоб пастку можна було
відкрити і дістати бджіл.

До вечора мама накупила різних продуктів — крупів, борошна, масла, цукру, булок,
консервів — і склала все  це  в рюкзак,  так що  рюкзак у мене  вийшов важкий. У
Сергійка теж вийшов великий рюкзак. Але найбільший рюкзак у Павлика. Він  поклав
у нього казанок та фляжку, і ще  не знаю, що він туди  напхав. Одне слово, в нас
усе готове.  Тепер швидше б настав вечір, а завтра ми прокинемось —  і відразу в
похід у Шишигино.






8 червня




Ура!  Ми вже в  Шишигині.  Я  думав, яка там  дача,  а  це,  виявляється, просто
дерев'яний  будинок,  а  навколо  дерева,  навіть  паркана  нема, тільки  стовпи
вкопано. Напевно, не встигли  зробити.  Будинок  виявився  на  замку, і  в ньому
нікого нема. Тітка Поля кудись пішла. Ми її чекали, чекали, а тоді вирішили, щоб
не марнувати часу, піти до лісу і повісити пастку. Пішли в ліс, поклали в пастку
меду й повісили  її на дерево. Тоді  пішли на річку купатися. Вода в річці  була
холодна.  Ми  купались,  купались,  доки  аж  посиніли  від  холоду.  Потім  нам
захотілось їсти.

Ми вилізли з води, розпалили на березі вогнище і почали варити обід з консервів.
Після обіду ми повернулися на дачу, але тітка Поля ще не прийшла. Павлик сказав:

— А що,  коли  нам знайти  в лісі  дупло з  бджолами? Ми відразу  зловили б цілу
бджолину сім'ю.

— Як же знайти дупло? — кажу я.

— Нумо стежити  за  якою-небудь  бджолою, — запропонував Павлик. — Бджола набере
меду й полетить  до  свого  дупла, а ми побіжимо за  нею  і  дізнаємося, де живе
бджолина сім'я.

Ми  помітили на квітці  бджолу й стали стежити за нею. Бджола літала з квітки на
квітку, а ми повзали за нею рачки і не випускали її з поля зору.



Від  повзання  у мене заболіли і руки, і ноги,  і  спина,  і  шия, а  бджола все
працювала й не думала нікуди летіти. Нарешті Сергійко сказав:

— Мабуть, бджоли пізніше полетять до себе в дупло. Ходімо ще скупаємось, а потім
знову стежитимемо за бджолами.

Ми знову пішли на річку і стали купатися. Купались, купались і зрештою побачили,
що день уже скоро кінчиться. Тоді ми повернулися на дачу, а тітки Полі все ще не
було.

— Може, вона куди-небудь поїхала і не повернеться сьогодні? — кажу я.

— Повернеться, — каже Сергійко. — Куди вона могла поїхати?

— А що як не повернеться? Ходімо краще додому.

— У мене й так уже ноги болять, — каже Павлик. — Я нікуди не піду.

— Де ж ти ночуватимеш?

— Можна піти  на сусідню дачу й попроситися, щоб пустили  переночувати, — сказав
Сергійко.

— Навіщо на сусідню дачу? — каже Павлик. — Побудуємо курінь і переночуємо тут.

— Правильно! — зрадів Сергійко. — В курені навіть цікавіше. Я жодного  разу ще в
курені не ночував.

Ми тут же заходилися будувати курінь. Павлик звелів  нам наламати зелених гілок,
а сам узяв чотири жердини, поставив  верхівками одну до  одної,  щоб вони стояли
пірамідкою, і  почав обкладати  навколо гілками.  Коли курінь  був  готовий,  ми
наносили в  нього сухого  моху,  а  під  голови  поклали рюкзаки з продуктами. В
курені вийшло тіснувато, зате дуже затишно.

Ми вирішили більше нікуди не ходити, тому що  дуже  втомилися. Подумати  лишень,
скільки ми сьогодні ходили: з міста йшли, до лісу ходили, на річку ходили, назад
з річки на дачу ходили, тоді  знову в ліс, знову на річку, знову назад на  дачу.
Потім  ще курінь будували. Яка-небудь нормальна, проста людина за місяць стільки
не виходить, скільки ми за один день!

Зараз ми сидимо на ґанку й  відпочиваємо. Я пишу щоденник своєю нічною ручкою, а
Сергійко й Павлик  милуються  на курінь. Вечір такий тихий, гарний! Вітру  нема.
Дерева  гіллям не  махають. Тільки  на  осиці листя дрібно тремтить. Воно неначе
срібне. На небі  ані хмариночки.  Червоне сонечко заходить за лісом. Ось пастухи
уже додому женуть колгоспну череду. Корови  повагом ідуть по дорозі. їх  багато:
штук  п'ятдесят, напевно.  Чорні,  бурі,  руді,  рябі  і  навіть  якісь  рожеві,
правильніше  сказати  — тілесного кольору, а  є й плямисті. Всякі є! Ось сонечко
вже наполовину сховалося. Зараз ми заліземо в курінь і будемо спати. Ще, правда,
видно, але скоро смеркне. Не сидіти  ж до сутінок проти  неба, якщо у  нас  свій
курінь є!






9 червня




Зараз я запишу про те,  що трапилося вночі.  Павлик виявився  хитрий: він перший
заліз у курінь  і  зайняв  місце посередині, а нам із Сергійком  дістались місця
обабіч. Сергійко  як ліг, то відразу  й заснув, а я довго чомусь не міг заснути.
Спочатку  мені було дуже зручно, і я навіть дивувався, для чого люди  придумують
різні  матраци  та  подушки, коли й без цього  можна чудово обійтися. Потім мені
стало щось давити в  потилицю. Я вирішив дізнатись, на чому я лежу, на крупах чи
на макаронах, і заходився мацати під головою рюкзак. Але там виявилися зовсім не
крупи і не макарони, а казанок.

«Ага, значить, мені попався Павликів рюкзак», — догадався я і  перевернув рюкзак
на інший  бік. Але тепер мені під голову потрапила консервна бляшанка, і я знову
не міг заснути. Тоді я став крутити рюкзак на різні боки, щоб відшукати булку чи
що-небудь інше, м'якіше…

— Що ти там шукаєш? — питає Павлик.

— Булку.

— Невже так швидко зголоднів?

— Та ні!

— Навіщо ж тобі булка знадобилась?

— Я спатиму на ній, а то твердо дуже.

— Подумаєш, ніжності! — каже Павлик.

— Ось спробуй поспи на консервній бляшанці, то взнаєш, які ніжності, — кажу я.

Булки я так і не знайшов, але мені попався якийсь  пакунок, напевно, з цукром. Я
сяк-так примостився на цукрі і вже хотів заснути, але тут у мене заболіла спина.
Видно, я перележав її. Тоді я став перевертатися на бік.

— От крутиться, як вуж на сковорідці! — пробурчав Павлик.

— А тобі що?

— Та ти мене весь час штовхаєш!

— Подумаєш, вже й не штовхни його!

Я перевернувся на бік, але скоро  бік  теж заболів. Деякий час я мовчки терпів і
щосили старався заснути. Нарешті я не витримав і став перевертатися на живіт.

— Та чи даси ти мені, зрештою, заснути! — засичав Павлик.

— Почекай, зараз заснеш, — сказав я і… зачепився ногою за жердину.

Жердина встала — і весь курінь повалився прямо на нас.

— Ось тобі! Докрутився! — закричав Павлик.

Сергійко прокинувся, висунувся з-під гілок і спантеличено подивився навколо.

— Що це за жарти? — закричав він.

— Ніякі не  жарти! —  каже  Павлик. — Просто  оцей бегемот  повалив курінь!  Ну,
вставайте, чи що, лагодити будемо.

Ми вилізли з-під уламків куреня і в сутінках заходилися  відновлювати зруйновану
будівлю.

Ніч спадала швидко, і ми наледве встигли сяк-так поставити курінь. Як тільки все
було готове, я заліз у нього перший і ліг посередині.

— А ти чому на моє місце вмостився? — здивувався Павлик.

— Тут місця ненумеровані, — кажу я. — Це тобі не театр.

Він хотів виштовхнути мене,  але  я  не  піддався.  Павлик  ліг скраю і  сердито
засопів. Він довго перевертався. Видно, не дуже зручно було  лежати. Я теж довго
не  міг заснути.  Все-таки якимсь  дивом  я  нарешті заснув. Не знаю, чи довго я
спав, і навіть  не пам'ятаю, що мені  снилось,  та раптом щось як лусне мене  по
голові! Я вмить прокинувся  і довго  не міг  утямити, що  скоїлося.  Поступово я
догадався, що курінь знову повалився і мене вдарило по голові  жердиною. Навколо
було темно. Небо над  нами чорніло, як сажа,  тільки зірки миготіли на ньому. Ми
знову вибралися з-під уламків куреня.



— Що ж, треба знову лагодити, — каже Сергійко.

— Полагодиш тут, коли така темінь!

— Треба спробувати. Не сидіти ж нам просто неба.

Ми повзали в темряві серед гілок і розшукували  жердини. Три жердини  ми знайшли
відразу, а четверта ніяк  не знаходилася. Насилу ми її знайшли, та, поки шукали,
загубились  ті три жердини, що вже  були знайдені.  Нарешті ми їх знову знайшли.
Павлик хотів ставити жердини і раптом каже:

— Почекайте, а де ж наше місце?

— Яке місце?

— Ну, де наші рюкзаки.

Ми блукали в  темноті  і розшукували рюкзаки,  але їх  ніде  не  було.  Тоді  ми
вирішили  побудувати курінь  на  новому  місці.  Павлик  ставив жердини,  а ми з
Сергійком обдирали кущі і носили гілки.

— Слухай, — закричав  раптом  Сергійко, —  іди-но  сюди  —  тут багато наламаних
гілок!

Я підійшов і наткнувся на цілу  купу  гілок,  що лежали  на землі.  Ми  притягли
Павликові по оберемку і повернулися по решту гілок.

— Стій, — каже Сергійко, — тут іще щось лежить.

— Де?

— Ось під гіллям. Якийсь неначе мішок.

Я нагнувся і намацав у темноті мішок.

— Справді, — кажу. — Мішок, чимось напханий. І ще один тут.

— Правда! — ахнув Сергійко. — Два мішки, як пні.

— То ми з тобою дурні, як пні, — кажу я.

— Чому?.

— Тому що це наші рюкзаки. Дивись, ось іще й третій.

— Справді! А я й не докумекав відразу!

Ми покликали Павлика і сказали, що знайшли старе місце.

— А там уже курінь готовий, — каже він.

— Ну, перенесемо туди наші речі, і справі кінець.

Ми  взяли рюкзаки і  пішли до  куреня.  Я  поспішив  першим, щоб  зайняти  місце
посередині, і ходив-ходив навколо куреня, але ніяк не міг відшукати входу.

— Де ж вхід? — питаю.

— Ах, щоб тебе! — каже Павлик. — Забув зробити вхід, з усіх боків гіллям заклав!

Він заходився розбирати гілля і робити вхід. Тільки-но  це  було готове,  Павлик
прошмигнув  у курінь першим і зайняв місце посередині. Я так стомився, що навіть
не сперечався  з  ним. Ми  із Сергійком мовчки полягали скраю. Під  голову  мені
знову  попалося щось тверде —  чи  то казанок,  чи консервна  бляшанка, — але  я
навіть не звернув на це уваги і заснув як убитий. От і все.

А зараз уже  ранок.  Я прокинувся раніше  за всіх і  пишу щоденник. Сонечко  вже
піднялося високо  й починає припікати. Небом пливуть білі кучеряві хмари. З села
чути мукання корів, собачий гавкіт. Сергійко та Павлик ще сплять у курені. Зараз
я їх розбуджу, і ми варитимемо сніданок.






Того ж дня увечері




Після сніданку ми пішли до лісу, щоб перевірити пастку. Пастка була порожня.  Ми
вирішили знову  стежити  за бджолами  і  повзали за ними годин зо дві. Нарешті у
Павлика увірвався  терпець.  Він  вирішив  налякати бджолу, щоб вона полетіла до
свого   дупла,  і   кричав   на  неї,  махав  руками  і  тупав   ногами.  Бджола
кружляла-кружляла над ним і раптом  як жигоне його у вухо! Павлик як заверещить!
Вухо  у нього почервоніло  і вмить розпухло. Ми  стали витягати у нього бджолине
жало.

— Щоб вони вигоріли, ці бджоли! —  лаявся Павлик. — Можете самі з ними возитись,
а з мене досить! Усе вухо у вогні!

— Ти потерпи, — кажемо ми. — Вухо пройде.

— Коли ж воно пройде! Вогнем пече! Що тепер робити?

— Може, хусткою зав'язати? — кажу я.

— Не треба хусткою. Краще я піду на річку й мочитиму вухо у воді.

Він пішов  мочити вухо в річці, а ми із Сергійком помітили одну бджолу і стежили
за  нею по черзі. Один  стежить,  а інший  відпочиває.  Стежили, стежили, раптом
бджола  знялася  вгору  й полетіла.  Ми  стрімголов побігли  за  нею, але бджола
злетіла дуже високо, і ми загубили її з очей.

— От шкода! — сказав Сергійко. — Доведеться починати все знову.

Тут Павлик повернувся з річки і закричав здалеку:

— Ей, дивіться, що у мене! Зараз юшку будемо варити!

Ми  підбігли. В руках  він  тримав  свою  кепку. Вона  вся  була мокра,  а в ній
стрибали живі карасі.

— Де ти взяв?

— Там біля річки, в болоті зловив.

— Як же ти їх зловив без вудки?

— Дуже  просто:  болото пересохло,  води зовсім мало  лишилось,  а  я  їх руками
зловив.

Ми побігли до болота, наловили ще карасів і заходилися варити юшку. Потім  ще на
вечерю наловили карасів.

— Тут їх багато! — казав Павлик. — Ми хоч кожного дня можемо карасів їсти.

По обіді ми знову пішли до лісу, щоб стежити за бджолами. Сергійко каже:

— А  що, коли бджолу оббризкати водою? Бджола, напевне, подумає, що пішов дощ, і
полетить до свого гнізда.

Ми принесли в казанку  води, знайшли на  квітці бджолу і  стали  бризкати на неї
водою. Бджола  намокла, полізла  по  стеблинці  вниз  і причаїлась  під  зеленим
листочком.  Значить, їй справді здалося,  що пішов дощ.  Потім вона побачила, що
ніякого дощу  нема,  вилізла  з-під листка і стала грітися на сонечку. Поступово
вона обсохла, розправила крильця  й полетіла.  Ми  вже  хотіли бігти за нею, але
бджола тут же опустилася вниз, сіла на квітку й знову збирала мед. Тоді Сергійко
набрав  у  рота  побільше води і  як бризне на бджолу!  Бджола  знову намокла  і
сховалася під листком, а коли обсохла, знову літала з квітки на квітку.

— Ох ти, яка вперта бджола! — сказав Сергійко і облив бджолу  водою так, що вона
промокла наскрізь. Навіть крильця у неї від води зморщились і прилипли до спини.

Бджола нарешті побачила, що «дощ» не перестає, і, коли обсохла, полетіла геть.

Ми побігли  за нею. Бджола летіла спочатку  низько, між стовбурами  дерев, потім
знялася вгору, і ми загубили її. Тоді ми  заходилися поливати водою інших бджіл,
але у них у всіх  була однакова манера: спочатку  вони ховалися  від  «дощу» під
листям, а потім летіли, і ми ні разу не могли простежити за ними, бо вони літали
дуже швидко й на великій висоті. Так ми бігали, поки бджоли перестали літати.

День  уже кінчався. Ми  повернулися  на дачу і почали варити вечерю.  Тітка Поля
досі чомусь іще  не повернулась, і ми вирішили ще одну ніч провести в курені. Не
знаю, може, це недобре, що ми живемо в курені? Може, краще повернутися додому? Я
сказав  Сергійкові та Павликові, а вони кажуть: «Однак завтра повернемося». Вони
вирішили полагодити  курінь  і вкопати  жердини  в  землю, щоб курінь  знову  не
розвалився.

Зараз вони лагодять курінь, а я записую до щоденника наші пригоди.

По небу пливуть сірі,  свинцеві  хмари. У повітрі стало прохолодніше, і потягнув
вітерець. А  що як уночі почнеться дощ?  Треба курінь гарненько  накрити гіллям,
щоб нас  уночі не намочило. Зараз кінчу писати й  піду  допомагати Сергійкові та
Павликові.






10 червня




Вночі ніяких пригод не було.  Ось що значить зробити курінь як слід! Можна спати
спокійнісінько  і не  боятися,  що  тебе стукне по голові жердиною. Дощу теж  не
було. Прокинувся я рано. Мене розбудили пташки. Ще тільки почало світати, а вони
вже прокинулись і заходилися щебетати, і цвірінькати, і пищати різними голосами.
Я  виліз із  куреня і побачив, що сонечко ще не зійшло. Вгорі  небо  було чисте,
голубе, а внизу, коло  самої землі, —  білі  хмари, такі легкі, пухнасті, неначе
мильна піна. Поступово хмари росли і клубочились, як пара, здіймалися все вище й
вище, поки не  заповнили все небо.  Потім  вони спалахнули  і  стали рожеві, мов
фруктове морозиво. Я подумав, що було б, якби нам дали стільки морозива: з'їли б
ми його  чи  ні?  Напевне, за все життя не з'їли б. Усі люди не з'їли  б стільки
морозива. Я  замріявся  і раптом побачив, як  із-під землі  викотилося величезне
червоне сонце. Навколо все засяяло  й освітилося яскравим  світлом. Зелена трава
стала ще зеленішою, а на кожній травинці заблискотіли краплини роси,  як алмази.
Я чимдуж заходився будити Сергійка  та Павлика, щоб вони подивилися на  це диво,
та, поки вони протирали очі, роса випарувалась і такої краси вже не було.

— Ех ви, — кажу, — сплюхи! Сплять тут, як ховрахи у себе в норі! Якщо будете так
довго спати, то нічого гарного в житті не побачите!

Павлик  тільки  позіхнув і  взявся патрати  карасів  на сніданок,  але  Сергійко
сказав, що  спочатку треба  було б піти  умитися. Ми пішли на річку, вмились,  а
заразом і викупались, — а тоді  готували сніданок.  Насмажили карасів, напекли з
борошна перепічок. Перепічки виявилися несмачними, зате мені спало на думку щось
цікаве.

— А що, коли посипати борошном бджолу? — кажу я. — Бджола стане важка й не зможе
так швидко літати.



Ми знайшли на квітці бджолу і  обсипали її борошном. Бджола відразу ж заходилася
чиститись  лапками.  Струсила з себе все борошно й за хвилину  вже знову збирала
мед.

— Я знаю, що треба робити, — сказав Сергійко. — Треба спочатку оббризкати бджолу
водою, а  тоді  обсипати борошном. Борошно прилипне  до бджоли, і вона  не зможе
його з себе зчистити.

Ми так і вчинили.  Сергійко набрав у рота води і  як бризне на бджолу, а  Павлик
тут  же посипав  її  борошном. Борошно розкисло і обліпило бджолу з усіх  боків.
Бджола відразу ж заходилася зчищати з себе мокре борошно. Передніми лапками вона
почистила голівку і протерла оченята, потім задніми лапками зчистила  черевце  й
крильця. Вона  дуже акуратно  почистилась, тільки  на спині у неї лишилось трохи
мокрого борошна. Ми хотіли її ще раз обсипати, але тут бджола замахала крильцями
й  полетіла.  Ми  побігли  за  нею.  Бджола   летіла  спочатку  повільно,  потім
швидше-швидше, вилетіла з лісу й полинула через  поле. Ми притьмом мчали за нею,
стрибали через пні й купини,  через рівчаки й канави. Потім пішли якісь грядки з
капустою, і раптом перед  нами постав паркан. Бджола перелетіла через нього. Ми,
недовго  думаючи, теж перемахнули  через  паркан і  опинилися  в  якомусь  саду.
Навколо росли дерева, а під  ними стояли якісь маленькі будиночки без вікон, без
дверей,  неначе  собачі  будки, тільки на ніжках.  Біля  одного  будиночка стояв
дідусь із білою борідкою і здивовано дивився на нас.

— Ну, що скажете? — запитав старенький, коли побачив, що ми, як  бовдури, стоїмо
непорушно і мовчки дивимось на нього.

— Нічого, — промимрив Павлик і поліз назад через паркан.

— Навіщо  ж через  паркан? Таж он хвіртка, — сказав дідусь  і докірливо  похитав
головою.

— А я не помітив, що тут  хвіртка, — відповів Павлик і зістрибнув  з  паркана по
той бік.

Ми із  Сергійком лишилися самі. Я вже думав, як би нам краще втекти — у  хвіртку
чи через паркан, — а дідусь запитав:

— Ви навіщо ж полізли сюди?

— Ми ненавмисне, — кажу я.

— Сюди полетіла наша бджола, а ми за нею, — відповів Сергійко.

— Ваша бджола? — здивувався дідусь. — Не може бути. Це, напевно, моя бджола.

— А хіба у вас є бджоли? — запитав я.

— Звичайно. Он у мене скільки бджіл.

Тут  тільки ми збагнули,  що маленькі будиночки, котрі стояли під деревами, були
просто вулики. Бджоли весь час гули навколо. В повітрі стояв безупинний гул.

— Для чого ж вам потрібно було за бджолою бігати? — запитав дідусь.

Ми сказали, що хотіли простежити за бджолою і знайти дупло з дикими бджолами.

— Ви, напевно, хотіли відшукати дикий мед? — сказав дідусь.

— Ні, ми хотіли знайти бджолину сім'ю. Нам потрібні бджоли.

— Навіщо ж вам бджоли?

Ми стали пояснювати,  що вирішили всією ланкою зробити  вулик і розводити бджіл.
Павлик  побачив,  що дідусь перестав  сердитись і  мирно  розмовляє з нами.  Він
підбіг до хвіртки і став  зазирати  в неї,  а тоді  зовсім осмілів і підійшов до
нас. Ми розповіли, як зробили  пастку для бджіл і повісили в лісі. Дідусь уважно
вислухав нас і сказав:

— Це ви добре діло затіяли. Бджільництво — корисне заняття. Тільки зловити диких
бджіл дуже  важко. Та тут  поблизу їх  і нема. Хіба з пасіки у кого втече рій та
потрапить у вашу пастку.

— Що ж нам робити? — запитали ми жалібно.

Дідусь, очевидно, зглянувся над нами.

— Що  ж, — сказав він, — я  вам дам на  розплід бджіл,  якщо ви  так полюбили це
діло. Пасічники повинні виручати один одного.

Серце від радості застрибало у мене в грудях. Я думав, що дідусь відразу ж дасть
нам бджіл, але він сказав:

— Приходьте наприкінці дня. У  мене тут з одного вулика повинен рій вийти. Ось я
й віддам цей рій вам. Тільки принесіть  із собою яку-небудь скриньку чи коробку,
щоб посадити бджіл.

— Можна нам принести пастку? — запитав я.

— Можна. Та не приходьте занадто швидко. Години через три-чотири приходьте, коли
почне спадати спека.

Ми побігли до лісу,  зняли пастку з дерева  і тепер чекаємо, коли можна буде йти
до дідуся. Робити мені нічого, і я. вирішив написати про все докладно, як слід.

Усе-таки, коли пишеш,  час минає  непомітніше.  Ми  ще  почекаємо трохи,  а тоді
підемо назад до дідуся. Можливо,  рій уже вилетів. А  зараз іще писати більше ні
про що.






Того ж дня ввечері




Нарешті у  нас  є бджоли! От  який  славний  виявився дідусь!  Я  думав, що  всі
пасічники  бувають злі, бо їх  часто кусають бджоли, але  цей пасічник  виявився
цілком хороший і дуже славний. Він не тільки  обіцяв нам дати бджіл, а й виконав
свою обіцянку.

Коли ми прийшли на пасіку, рій уже сидів у круглій дерев'яній коробці, схожій на
сито. Зверху  коробка була зав'язана марлею,  крізь яку було видно  бджіл. Леле,
скільки там було бджіл! Прямо якась жива каша з бджіл.

Дідусь зняв марлю і висипав бджіл у нашу пастку, неначе крупи. Ми швидше закрили
пастку  і  вже  хотіли бігти додому, але дідусь  затримав  нас  і  розповів,  як
поводитися з бджолами.

Він  сказав,  щоб ми висипали бджіл у вулик прямо на рамки з вощиною і поставили
попервах у вулик годівницю  з цукровим сиропом, поки бджоли не запасли для  себе
меду. Для того щоб зробити годівницю, треба зварити з цукру сироп, налити його в
скляну  банку й зав'язати шийку шматиною. Потім банку перевернути догори дном  і
поставити  у вулик  на  рамки. Сироп просочуватиметься з банки, а бджоли потроху
смоктатимуть його через шматину.

Крім того, дідусь порадив нам  зробити з марлі сітки,  щоб  надягати на  голову,
коли ми будемо відкривати вулик, і ще наказав нам зробити димар, щоб підкурювати
бджіл димом. Бджоли  бояться  диму.  Вони  ховаються  від нього  у  вулик  і  не
розлітаються. Дідусь показав нам свій димар.  Це така кругла бляшанка з носиком,
а  збоку гармошка.  В бляшанку кладуть  гниляки і розпалюють. Якщо  натиснути на
гармошку, з носика йде дим.

— Бджільництво —  дуже  цікаве заняття, — сказав  дідусь. —  Хто почне займатися
бджільництвом, той уже на все життя полюбить бджіл і ніколи не кине цього діла.

— Чому? — здивувалися ми.

— Та так уже, без бджіл йому буде сумно.

Нарешті дідусь відпустив  нас,  і  ми рушили назад. Додому ми повернулися пізно,
коли вже почало смеркати. Сергійко поніс пастку з бджолами до  себе додому. Ми з
Павликом забігли на  хвилинку додому,  щоб  сказати, що  вже  повернулись, і теж
побігли до Сергійка.

Сергійкова мама стала розпитувати нас, як ми жили на дачі.  Ми  боялися, коли  б
вона не запитала  про тітку Полю, бо  не знали, зізнаватися нам,  що ми  жили  в
курені,  чи  краще  не зізнаватися.  Сергійко  навмисне  завів  розповідати  про
дідуся-пасічника. Мама слухала, слухала, а тоді запитує:

— А як там тітка Поля поживає?

Ми побачили, що попались,  і не знали, що казати, аж тут хтось постукав у двері.
Це  прийшла Павликова мама  і  сказала,  щоб  він  ішов  вечеряти. Ми  полегшено
зітхнули, стали  показувати  їй  бджіл  і розповідати про дідуся-пасічника.  Тут
Сергійкова мама знову спитала:

— Що ж ти нічого не розповів про тітку Полю?

Ми  знову  розгубилися, але тут знову хтось постукав у двері. Це прийшла по мене
моя мама. Ми зраділи. Заходилися показувати їй бджіл і розповідати про дідуся.

Моя мама теж стала питати, як ми жили на дачі. Я кажу:

— Добре жили. Нічого собі.

— Не набридли там тітці Полі?

— Ні, здається, не набридли, — кажу я, а сам не знаю, правду я кажу чи ні.

— А до нас тітка Поля не збирається? — запитала Сергійкова мама.

— Ні, — каже Сергійко, — здається, не збирається.

— Нічого не казала про це?

— Ні, не казала.

Це він, звичайно, правду сказав,  бо що могла казати тітка  Поля,  коли ми її не
бачили! Не знаю, до  чого  дійшла б ця розмова, але тут знову хтось постукав. Ми
полегшено зітхнули.  Двері відчинились, і до кімнат зайшла  сама тітка  Поля. Ми
роззявили від подиву роти, та так і лишилися з роззявленими ротами.

— Здрастуйте! — сказала тітка Поля.

— Здрастуйте! — відповіла Сергійкова мама. — Яким вітром до нас?

— Та ось із колгоспу йшла до міста машина, і я приїхала, — сказала тітка Поля.

Тут почалося найцікавіше. Тітка Поля простягла Сергійкові руку:

— Здрастуй, Сергієчку!

Сергійко почервонів, як варений рак.

— Здрастуйте, тітонько Полю!

— Стривайте,  як це — здрастуйте? — каже Сергійкова  мама. — Хіба ви сьогодні не
бачились?

— Де ж ми могли бачитися? — здивувалася тітка Поля.

— Як — де? В Шишигині.

— Та я вже три дні як не була в Шишигині. Я в колгоспі працювала, в Тарасівці.

— А ви де були? — запитала Сергійкова мама.

— Ми — в Шишигині, — каже Сергійко. — Але ж будинок там було замкнено.

— А навіщо нам будинок? Ми в курені жили…

— В якому курені?

— Ну, побудували з гілля курінь і жили.

— Ага,  он як! Хто  ж  вам  дозволив у курені  жити? Хіба  ви  не могли,  додому
повернутися?

Тут загомоніли всі відразу — і моя мама, і Павликова, і Сергійкова, — і я навіть
не знаю, що було далі, бо моя мама сказала:

— То  ось як ти слухаєшся свою матір! Ходімо-но, голубе, додому! Я, тобі покажу,
як жити в курені не спитавшись!

Довелося мені цілий вечір просидіти  вдома  й слухати докори. Навіть бджолами не
помилувався!






11 червня




Ось яке лихо трапилося сьогодні. Вранці я зайшов до Павлика, і ми разом пішли до
Сергійка.  Сергійко  ще  спав. Ми  розбудили  його.  Він  прокинувся  неохоче  й
забуркотів на нас, бо  йому  снився  якийсь цікавий сон  і він  хотів додивитися
його.

— Гаразд, — кажемо, — потім додивишся. Треба вставати та саджати бджіл у вулик.

Сергійко каже:

— Ви підіть скажіть хлопцям, що ми вже дістали бджіл, а я поки що одягнуся.

— А де ж пастка?

— Пастка  там,  на балконі. Я її вчора ввечері поставив на балкон, щоб бджолам у
кімнаті душно не було.

Ми вийшли на балкон. Дивимось…  Лелечко, що діється! Дверцята пастки  відчинено,
бджоли з неї вилазять і розлітаються на всі боки.

— Ах  ти  опудало! —  закричав на Сергійка  Павлик. — Спить  собі, а тут  бджоли
повтікали!

Сергійко вискочив на балкон.

— Чого ж ви дивитесь? — закричав він. — Бджоли розлітаються, а вони дивляться!

Він підбіг до пастки і закрив мерщій дверцята.

— Чого ти кричиш? — каже  Павлик. —  Неначе ми  винні!  Ти  сам  залишив  пастку
відчиненою.

— Як це я вчора  не  помітив,  що  дверцята відчинено? — каже Сергійко. — Чому ж
вони відчинилися?

— Роззява! — кажу я.

— А я винен? Це все тітка Поля! Мені тут через неї прочуханка була. Зовсім не до
бджіл було.

— Ну от! А  тепер  там, напевне, жодної бджоли  не лишилося, — оказав  Павлик. —
Напевне, всі розлетілись.

— Може, хоч трохи лишилось, — каже Сергійко. — Треба подивитися.

Я хутчій відкрив кришку пастки, і ми втрьох заглянули  в неї. У пастці виявилося
ще багато  бджіл.  Вони почали вилазити  вгору. Павлик замахав на них рукою, щоб
вони лізли назад. Одна бджола вилетіла і сіла мені на руку. Я злякався, випустив
кришку і затряс рукою, щоб скинути бджолу, а вона  як жигоне мене! Я як закричу,
як  лясну бджолу рукою —  і роздавив. Тут усі інші бджоли загули й ну вилітати з
пастки і жалити нас. Павлик злякався — і бігом у кімнату. Сергійко за ним.  Одна
бджола вжалила мене в шию, інша вчепилась у чуприну. Я теж побіг  у кімнату й ну
витягати бджолу з чуба, та вона все ж устигла вжалити мене в голову. Павлика дві
бджоли вжалили в  шию і одна в губу. Сергійка одна бджола вжалила в носа, а інша
в потилицю.

Ми  побігли на  кухню і  стали мочити  укушені місця під краном. Біль  палив  як
розпеченим  залізом.  Ми  заходилися  витягати  один  у  одного  бджолині  жала.
Длубались, длубались, насилу витягли, але біль усе-таки не вщухав.

— Це ти все винен! — кричав Сергійко на Павлика. — Розмахався тут руками! Бджоли
не люблять, коли на них руками махають.

— А  ти  тихіше кричи! —  каже  Павлик. — Хіба тебе  одного вжалили?  Мене  теж,
напевне, ужалили, та ще в губу!

— А мене в носа вжалили. Знаєш, як боляче!

— Подумаєш, у носа! Що тобі носом робити? А мені губою розмовляти треба.

— Можеш не розмовляти.



Вони надулись і перестали сперечатись.

Ми довго  мовчки сиділи на кухні,  мочили у  воді  хустинки і  прикладали їх  до
укусів. Раптом Сергійко сказав:

— А пастка відчинена!

Ми побігли в кімнату і виглянули на балкон.

Пастка була  відкрита.  Над  нею кружляло кілька бджіл, але вони швидко полетіли
геть. Ми вийшли на балкон і заглянули в пастку. Всередині було порожньо.

— Всі розлетілися! — сказав Сергійко.

— А може, вони ще прилетять назад? — кажу я.

— Виглядай! — відповів з прикрістю Павлик.

У цей  час на вулиці показалися Толя  та Юрко.  Вони  побачили нас на балконі  і
закричали:

— Ей! Ви вже повернулись?

— Повернулися.

— З бджолами чи без бджіл?

— З бджолами.

Вони швидко піднялись до нас:

— Де ж бджоли?

— А їх нема, — кажемо. — Полетіли.

— Куди полетіли?

— Ну, «куди, куди»! — розсердився Павлик. — Нібито вони нам сказали куди!

— Чого ж ти сердишся? Хіба не можна розповісти спокійно!

Ми стали розповідати про все, що трапилось: і  як дістали бджіл  у дідуся,  і як
вони полетіли.

— Може, пощастить іще дістати в цього дідуся? — каже Юрко.

— Що ти! — кажемо  ми. —  І просити більше не  будемо. Він дав нам, а ми  навіть
зберегти не зуміли. Не дасть він нам більше.

— Що ж робити?

— Почекаємо. Може, прилетять назад.

Стали ми чекати.



Юрко і  Толя  сиділи, сиділи, потім  їм набридло. Вони  пішли  і розповіли  всім
хлопцям про те, що  трапилося. Хлопці один за одним приходили і розпитували нас.
Нам аж набридло розповідати кожному. В Сергійка  ніс червоний,  як журавлина,  і
розпух  на один бік. У Павлика роздулась губа так, що він сам на себе не схожий.
А в мене на голові вискочила гуля, і шия теж розпухла.

Ми прождали до обіду, але жодна бджола назад не повернулася.

— Напевно, вони полетіли до себе додому, на пасіку до дідуся, — сказав Сергійко.

— Скатертю дорога! — каже Павлик. — Коли б вони й прилетіли назад, я все одно не
став би з ними морочитися.

— А я,  думаєш, став би? —  каже  Сергійко. — Дуже  мені потрібно, щоб вони мене
жалили!

Я кажу:

— По-моєму, це діло нецікаве: з ними морочишся, морочишся, а вони покусають тебе
і полетять.

Тут прибіг Юрко й закричав:

— Хлопці, ходімо швидше, будемо листа писати!

— Якого листа?

— Ну,  листа в  бджільницьке  господарство.  Ніна  Сергіївна взнала  адресу.  Ми
напишемо листа, і нам пришлють бджіл у посилці.

Павлик каже:

— Можете писати самі: нас бджоли уже не цікавлять.

— Чому не цікавлять?

— Ми не хочемо більше з бджолами водитися. Ми це діло кидаємо.

— Як це? — каже Юрко. — Ми ж усією ланкою взялися за цю роботу, а ви не хочете.

— Ну, ми щось інше робитимемо. Хіба тільки ця робота на світі і є?

Юрко умовляв нас, але ми твердо стояли на своєму:

— Не хочемо, і квит.

Так йому і не пощастило умовити нас. Ми тепер  хитрі: будемо що завгодно робити,
а з бджолами нехай хтось інший морочиться.






12 червня




Ранком я прокинувся і насилу встав із постелі.

Шия  у мене  розпухла і болить  так,  що навіть  голова  не  повертається.  Якщо
хочеться  подивитись убік, то доводиться повертатись усім  тулубом. І ще гуля на
голові болить. І рука болить.

Я пішов до Павлика. Він сидить дома, а на шиї у нього компрес з вати. Ми стали з
ним  удвох лаяти  бджіл  за те,  що  вони нас покусали. Потім прийшов Сергійко з
розпухлим носом, і ми проклинали бджіл утрьох.

Раптом прибіг Гриць Якушкін:

— Хлопці, ходімо бджільницький інвентар робити.

— Це який ще інвентар?

— Будемо робити димар та сітки, щоб бджоли не жалили.

— Нас і так не пожалять, — кажемо ми, — ми це діло кинули.

Гриць почав умовляти нас.

— Ні, — сказали ми. — Бджолярство нам уже набридло. Ми вже попробували, тепер ви
самі попробуйте.

— Ну що ж, і попробуємо.

— І теж кинете.

— Не кинемо. Ми не такі, як ви!

— А от побачимо.

Гриць образився і пішов.

Ну й гаразд. Ось пожалять їх бджоли, тоді перестануть храбрувати.






13 червня




Сьогодні шия  вже не так болить. Головою можна крутити, тільки  не дуже  швидко.
Якщо швидко крутити, то ще трохи болить. У Павлика шия теж іще болить.

Приходив Гриць і показував, який вони зробили димар. Напустив повну кімнату диму
й пішов. Подумаєш! Неначе ми диму не бачили!






14 червня




Сьогодні шия вже зовсім не болить. І гуля на голові не болить. Та й гулі  ніякої
нема.  Вже пройшла гуля,  і голова теж  добре крутиться.  Навіть мотати  головою
можу.  Тільки  навіщо мені мотати  головою? Я ж не коняка,  щоб  головою мотати.
Більше нічого цікавого не було.






15 червня




Вранці ми  з Павликом  прийшли  до Сергійка  і стали грати  в  шашки. Я виграв у
Сергійка двічі,  а  в Павлика тільки  раз, а  Павлик у мене  виграв тричі,  а  в
Сергійка ні разу, у мене  Сергійко теж  виграв двічі. Раптом прибігли Євгенко та
Юрко:

— Хлопці, йдіть швидше! Бджоли приїхали!

— Звідки?

— Ну, посилка прийшла. Ціла  скринька,  а в  ній бджіл повно-повнісінько!  Так і
рояться! І ще там дві рамки з готовими стільниками. Ідіть швидше, будемо бджіл у
вулик садити. Дуже цікаво!

Ми схопились і хотіли бігти.

— А! — зрадів Юрко. — Казали, що вас бджоли не цікавлять, а тепер самим цікаво!

— І ніскілечки не цікаво, — кажемо ми. — Неначе ми бджіл не бачили!

— Бачили, та не таких. Наші бджоли гарні!

— Ну й цілуйтеся з ними, якщо такі гарні!

— І будемо цілуватись. А ви ще прийдете до нас.

Юрко з Євгенком пішли.

Я кажу:

— Цікаво піти глянути, які це у них там бджоли.

— Не треба, — каже Павлик. — Усі скажуть, що у нас ніякої твердості нема..

— Чому?

— Тому що тепер хлопці подумають, нібито ми злякалися труднощів і кинули діло, а
коли  за нас інші добились,  ми теж прийшли. Якщо ми твердо вирішили  кинути, то
треба бути твердими.

— Правильно, — каже Сергійко. — Ми всім докажемо, що у нас є твердість.

Увечері я пішов додому і думав про бджіл. Усе-таки бджоли, по-моєму, не такі вже
погані. Вони чесно працюють і носять до свого вулика мед. І дуже дружно живуть.

Я ні разу не бачив, щоб дві бджоли побилися між собою.






16 червня




Зранку ми сиділи в Павлика і грали в шашки. Потім мені набридло грати, і я пішов
додому. Дома я знову думав про  бджіл.  Чому вони жаляться: від злості чи просто
так? По-моєму, все-таки не від злості.

Бджоли захищаються жалами від своїх ворогів.

Якщо хто-небудь  нападе  на вулик,  то  вони  його жалять. Вони  навіть  ведмедя
пожалять, якщо він полізе до них у вулик по мед.

І правильно зроблять.  Адже вони для себе запасають  мед,  а не  для ведмедів. А
людей вони жалять, мабуть, помилково.

Адже бджоли не знають, що люди не хочуть їм зла заподіяти. Звідки їм це знати!

Хоч люди теж  забирають у  бджіл мед. Але ж люди забирають не весь мед.  Скільки
треба, стільки і беруть, а за  це люди дбають про бджіл, роблять для них вулики,
ховають на зиму в добрі теплі зимівники.

Коли  б  люди не піклувалися про бджіл, то бджолам  було б значно гірше.  Жили б
вони  тільки в дуплах чи  в  якихось шпаринах,  а  тепер  вони  живуть у  гарних
вуликах, і, коли їм нічого їсти, люди навіть підгодовують їх цукровим сиропом.

Тому бджолам не треба ображатись на людей, а людям не треба ображатись на бджіл,
якщо бджоли їх жалять.

Щоб бджоли не жалили, треба надягати сітки і підкурювати бджіл димом.

От і буде все добре!

А ми полізли до бджіл без сіток, за що й були покарані.






17 червня




Сьогодні  Павлик зробив з паперу голуба і пускав  по кімнаті. А  Сергійко зробив
голуба і  пустив  його з балкона прямо на  вулицю.  Голуб перекидався у повітрі,
перекидався і впав просто посеред бруківки.

Ми всі  троє заходилися  майструвати голубів і пускати  з  балкона.  У мене один
голуб перелетів через вулицю  і впав на дах будинку напроти. А в  Сергійка голуб
упав на автомобіль, який мчав вулицею, і поїхав на цьому  автомобілі. Потім мені
стало нудно, і я пішов додому. Вдома на мене  чомусь напала  туга. Ось я сиджу й
нуджуся, і нічого не хочеться робити.






18 червня




Знову робили голубів  і пускали  з  балкона,  тільки це нам  швидко набридло. Ми
стали грати в шашки, але й  шашки  хутко  набридли.  Тоді ми стали грати в різні
інші ігри, але вони теж нам усім набридли.

Сергійко сказав, що йому  нудно, й пішов додому. Мені теж уже не хотілося грати.
Я пішов додому, і знову на  мене напала туга. Я задумався, що таке туга і звідки
вона береться. Може, туга — це нудьга? Ні, по-моєму, туга не нудьга. Якщо нудно,
то можна пограти  в що-небудь,  і нудьга минеться,  а  якщо у людини туга, то їй
навіть грати не хочеться.

По-моєму, туга нападає від неробства. Коли робиш що-небудь корисне, то ніколи не
буває туги. А коли цілий день  байдикуєш  чи займаєшся якоюсь дурницею, то потім
стає прикро, що змарнував час. По-моєму, туга — це прикра нудьга.

Он що це таке!






19 червня




Павлик зранку  нудьгував і не хотів ні в що  грати. По обіді він кудись зник. Ми
із  Сергійком обшукали весь двір, облазили всі горища, сараї  — ніде не знайшли.
Тоді ми вирішили, що він  пішов до  когось із хлопців, і перестали  його шукати.
Потім нам стало нудно.

— Якби ми працювали разом  з  усіма  хлопцями  на пасіці, нам не було б нудно, —
сказав Сергійко.

Я кажу:

— Нумо, поки Павлика нема, підемо й подивимось на бджіл.



Сергійко зрадів:

— Ходімо швидше, поки не повернувся Павлик, а  то він скаже, що  у нас  забракло
твердості.

Ми  мерщій пішли  до шкільного саду  і ще  здалеку  побачили вулик. Коло  вулика
сиділа якась фігура і витріщала очі на бджіл. Ми підійшли  ближче і побачили, що
ця фігура був Павлик.

— А, —  закричали  ми, — то ось яка у  тебе твердість!  Нам сказав,  що не треба
цікавитися бджолами, а сам сидиш тут і цікавишся! Хіба так товариші чинять?

Павликові стало соромно.

— Я, — каже, — ненавмисне сюди зайшов. Ішов, ішов і зайшов.

— Байки! — кажемо ми. — Просто захотів на бджіл подивитися!

— Слово честі, хлопці! Навіщо мені на них дивитися? Зовсім нема, чого!

— Чого ж ти дивишся, якщо нема чого?

— А ви самі чого прийшли?

— А ми  теж  ішли, ішли і  зайшли.  Бачимо —  ти  тут сидиш, ну й зайшли на тебе
подивитись.

— Брешете!  У  вас, напевне,  твердості  забракло, от  ви  й  прийшли  на  бджіл
подивитись.

— У нас, — кажемо, — твердості більше, аніж у тебе: ти перший прийшов.

Ми засперечались,  у  кого більше твердості — у нас  чи  у  нього. Тут  почулися
кроки. Ми оглянулись і побачили Юрка. Він почув, про що ми сперечались, і каже:

— У вас у трьох немає ніякої твердості.

— Чому?

— Тому що ви розпочали працювати і кинули на  півдорозі. У кого є твердість, той
не кидає роботи, незважаючи ні на які труднощі.

— А ми  й не кинули, — каже Павлик. — Ми просто хотіли трішки відпочити, а тепер
знову будемо працювати.

— От і добре! — каже Юрко. — Ви зробіть собі сітки і приходьте. Працюватимемо  з
усією ланкою. А зараз ідіть, щоб бджоли не пожалили.

— Ми трішки подивимось і підемо, — сказав Павлик.

Ми потихеньку присіли коло вулика і стали дивитись на бджіл. Вони виповзали одна
за одною  з льотка і  летіли по мед. Інші бджоли, навпаки, звідкись прилітали  і
заповзали у вулик. Коло  льотка весь час товпилися бджоли. Ось і ожив наш вулик!
На нього було радісно дивитись. Потім ми пішли додому, дістали марлі та  дроту й
заходилися робити сітки. З цим  ділом ми проморочились  до вечора, і сітки у нас
вийшли гарні. І ніякої нудьги не було.






20 червня




От сьогодні який щасливий день! Наша ланка в  повному складі зібралася зранку на
пасіці. Всі  хлопці принесли  сітки, а Юрко  приніс димар. Ми  назбирали в  саду
гниляків  і  поклали  у димар.  Юрко розпалив  їх  і  роздмухав.  Димар працював
справно.

Ми  відкрили вулик і заглянули  всередину. Леле,  скільки  там було  бджіл! Воші
щільно одна до одної сиділи на рамках.

Деякі бджоли вилазили  на рамки вгору, але Юрко відразу ж  пустив на них дим,  і
вони сховалися назад.

Потім Толя  вийняв одну рамку з вулика. І отут ми й побачили, як бджоли будували
стільники. Вони робили з воску такі довгі шестикутні трубочки і ліпили їх  поряд
одну з одною, так що виходили суцільні ряди трубочок, або комірок.

Ми мерщій поставили рамку на місце, щоб не заважати бджолам працювати.

Дивовижні  комахи  бджоли — як вони ловко уміють будувати стільники!  Дивишся на
стільники, і  просто  не віриться,  що їх  роблять  звичайні бджоли, до  того ці
стільники правильні  та  гарні.  Звичайно,  багато  які  інші тварини  теж  дуже
розумні, наприклад собаки. Але жоден собака не зміг би зробити таких стільників!






21 червня




Сьогодні до нас на пасіку прийшла  Галя і принесла фотоапарат. Вона  сказала, що
зніме нас  разом з вуликом.  Усі хлопці вишикувалися посаду вулика, тільки нам з
Сергійком  та Павликом не було  місця. Ми стали позаду  хлопців,  але там нас не
було  видно.  Тоді ми  сіли  спереду нулика. Галя навела  апарат, клацнула  —  і
готово!  Цікаве  діло фотографія!  Клацнуть тебе,  а потім — у проявник.  Я  раз
бачив, як проявляють карточки. Полощуть, полощуть, спочатку нічого нема, а потім
— ой леле, людина лізе! Цікаво,  яка  вийде  карточка.  Тільки я дуже  боюся, що
вийду безокий, бо  кліпнув, коли Галя клацнула апаратом. У  мене вже  був  такий
випадок: нас  знімали усім класом,  а  я  кліпнув,  от і вийшов  на  карточці  з
заплющеними очима,  неначе  сплю  сидячи.  Мене тоді всі  хлопці лаяли:  «Ех ти,
тетеря сонна! Всю карточку зіпсував!» Ніби я винен!






22 червня




О і  яка досада! Ще  не готова карточка. Галя  каже, плівка ще  не просохла.  Ми
питаємо, чи добре ми вийшли. Вона каже:



— Ось завтра зроблю карточку, побачимо.

Я дуже хвилююся: сліпий я чи з очима? І як це я умудрився кліпнути в такий час!

Швидше б завтра настало!






23 червня




Карточка готова! Всі  хлопці добре вийшли, тільки я вийшов з відкритим ротом. Не
збагну, як це я умудрився розкрити  рота! Все гарно. І очі є,  а рот  відкритий.
Хлопці знову лають мене:

— Навіщо тобі потрібно було рота роззявляти?

— Я ненавмисне.

— «Ненавмисне»! Ти б іще язика висунув!

— А вам що? Адже ви гарно вийшли.

— Ми то гарно, а ти весь вигляд псуєш.

— Чим же я його псую?

— Та сидиш із роззявленим ротам, мов акула! Тоді я став просити Галю:

— Галю, чи не можна мені чим-небудь рота замазати?

— Чим же його замазати? — каже Галя. — По-моєму, ти добре вийшов. Дуже схожий.

— Атож, — кажу я, — схожий! Хіба я такий? Я гарний.

— Ну, ти й тут дуже гарний.

— І зовсім не гарний. Тут у мене якийсь пришелепкуватий вигляд вийшов.

— Зовсім  не  пришелепкуватий.   Просто  рот  трішечки  відкритий,  тому  що  ти
усміхаєшся, а вигляд нормальний. Дуже навіть розумний вигляд.

Це Галя, напевне, навмисно сказала, щоб мене втішити. А  може, у  мене насправді
розумний вигляд, тільки мені самому непомітно? Не знаю…

Тільки на карточках я  чомусь завжди  виходжу  погано.  У житті  я  вродливий, а
тільки-но  знімусь, обов'язково не такий. Ось і на цій карточці. Рот  нехай уже,
це я сам  винен, а ніс чому такий? Хіба у  мене такий  ніс? У мене гарний, а тут
він  задирається  догори,  ніби  кома.  А вуха? Хіба  у  мене вуха  стирчать, як
самоварні ручки? Ну нічого. Все-таки я трохи схожий.  Можна впізнати, що це мене
зняли, а не когось іншого. Якась схожість є.

Головне — вулик добре вийшов. І  ми  із  Сергійком та Павликом попереду всіх, на
найвиднішому місці.

Коли ми йшли додому, Сергійко сказав:

— І навіщо  ми  наперед вилізли! Навіть незручно  якось! Можна  подумати,  що ми
найголовніші в цій роботі.

— Правда, — каже Павлик. — Діла не зробили, навіть кинули, а коли і без  нас усе
вийшло, то ми наперед ліземо. Тепер усі про нас думатимуть, що ми хвальки.

Дома  я думав про  похваляння.  Що таке  похваляння?  Чому  люди  хваляться? Ось
наприклад, деякі вважають, що вони дуже добрі, і  всім торочать, які вони добрі.
А навіщо про це казати? Якщо  ти добра людина, то й без слів видно, що ти добра,
а якщо ти недобра людина, то хоч скільки кажи, все одно тобі не повірять. А то є
ще такі люди, які уявляють, що вони дуже красиві, і  всім про це розповідають. А
чого про  це  говорити,  якщо й так  видно, красивий ти  чи некрасивий. А  то ще
трапляються такі люди,  які уявляють, що  вони  страшенно  розумні,  і  от  вони
базікають, базікають, навіть  про  те говорять, чого самі  не тямлять. І отут-то
всі бачать, розумні вони чи не розумні. По-моєму, похваляння — це просто дурощі.
Дурному  завжди чомусь  здається, що він кращий  за інших, а розумний тямить, що
інші, може, ще кращі за нього, тож і хвалитися нічим.






24 червня




Сьогодні Ніна Сергіївна навчила нас зробити напувалку для бджіл.

Треба взяти барильце,  палити  в  нього  води  і  приладнати  чіп так, щоб  вода
сльозилася по краплі. Знизу під  барильцем треба поставити похило  дощечку. Вода
розтікатиметься по дощечці, і бджоли питимуть прямо з неї.

Ми стали  думати, де  взяти барильце. Гриць сказав, що у  них  на горищі є стара
бочка.  Ми  пішли  до  нього.  Він попросив  у  мами  дозволу взяти  бочку. Мама
дозволила.

Бочка була важка. Ми насилу стягли її з горища і покотили вулицею. Раптом Федько
назустріч:

— Ви куди бочку тягнете?

— На пасіку. Зробимо напувалку для бджіл.

— З глузду з'їхали! Куди їм стільки води?

— Нічого, — каже Юрко. — Вип'ють.

Ми притягли бочку на пасіку і стали носити в неї воду, а бочка розсохлась, і вся
вода з  неї  виливалась, мов  крізь  решето. Ми  вже  думали,  що  доведеться її
викинути, але Галя сказала:

— Треба гарненько вимочити бочку. Коли клепки набрякнуть, вона перестане текти.

Ми знову носили воду.

Скільки води ми в цю бочку влили! Відер сто чи, напевно, двісті.  Спочатку  вода
виливалась крізь  щілини,  але  поступово бочка набрякла  і до вечора  вже  була
наполовину з водою.

Завтра будемо знову носити воду.








25 червня




За ніч бочка набрякла і зовсім перестала текти. Ми наносили в неї води по вінця,
а  тоді довелось усю цю воду вилити, тому  що бочка стояла на землі,  а її треба
було поставити на підставку, трохи вище. Ми  вилили воду,  вбили  в землю чотири
стовпчики, поставили  на них  бочку і  знову наносили води. Потім приладнали чіл
так, щоб вода капала на дощечку. Незабаром на дощечку сіла бджола і стала тикати
хоботком у  воду, яка  розтікалась  по дошці.  Через деякий  час  й інші  бджоли
дізналися, що  для них  тут напувалку  влаштовано. Вони стали  прилітати і  пити
воду. А ми дивились на них і раділи.

Потім у нас був збір загону. Галя розповіла  про роботу нашої ланки. Весь  загін
зацікавився нашою роботою,  а хлопці з другої ланки сказали, що кинуть працювати
на городі і приєднаються до нас.

— А  оце  вже  не  годиться, —  сказала  Галя. —  Хто  ж  на  дослідному  городі
працюватиме?

— Ну, ми і на городі працюватимемо, і приходитимемо на  пасіку бджіл  вивчати, —
сказали хлопці.

— Це інша річ! — сказала Галя. — Приходьте, будь ласка, тільки і своєї роботи не
залишайте. Добивайтеся, щоб великий урожай був.






26 червня




Сьогодні ми стежили, куди літають наші бджоли по мед. Виявляється, вони літають.
на  дослідний город.  Там уже зацвіли  огірки,  кабачки  та  гарбузи. Всі грядки
усіяні жовтенькими квітами. Бджоли весь час  гудуть навколо. Вони літають низько
над землею і залазять у чашечки квітів.

Одна бджола залізла в гарбузову квітку і так  вивалялася в пилкові, що стала вся
жовта. Інші бджоли літають кудись через вулицю, але за ними не можна простежити,
бо вони літають високо над будинками. Напевне, вони літають до парку.






27 червня




Юрко приніс у  склянці трохи меду пригостити бджіл. Він налив меду  на скельце й
поклав його поблизу вулика. Бджоли літали мимо і не помічали, що на землі лежить
для них частування. Тоді Євгенко зловив одну  бджолу склянкою і обережно переніс
її в склянці прямо на скельце з  медом. Бджола побачила мед і  почала його їсти.
Ми стежили за  нею.  Бджола наїлась меду і полетіла назад у вулик.  Через деякий
час  із вулика вилізла інша бджола, підлетіла  до меду і  стала  їсти. Наївшись,
вона полетіла,  а хвилиночки за дві з  вулика знову  вилетіла бджола й  полетіла
прямо на скельце з медом, неначе вона заздалегідь  знала, що там приготовано для
неї мед. Ми здивувалися: звідки вона знає, що на скельці мед?

— Напевне, їй розповіла та бджола, яку Євгенко зловив склянкою, — кажу я.

Всі стали сміятися з мене.

— Хіба бджоли можуть розмовляти між собою?

— Що ж, по-вашому, бджола сама догадалася, що тут мед лежить?. А може, вона й не
догадалася, просто летіла мимо і побачила мед.

Коли бджола полетіла, Федько сказав:

— А що, коли сховати мед?



Ми мерщій узяли  скельце з медом і сховали.  Раптом із  льотка вилізла бджола  і
полетіла прямо до того місця, де раніше лежав мед. Вона побачила,  що мед кудись
зник,  стала дзижчати і кружляти  над  цим місцем. Тут  уже всі переконалися, що
бджола знала про  мед. Отже,  їй хтось сказав!  Вона довго кружляла  й не хотіла
нікуди летіти. Тоді ми поклали скельце з медом на попереднє місце. Бджола швидко
знайшла мед, наїлась і полетіла. Ми переклали скельце кроків на два вбік і знову
стежили. Нова бджола  вилізла з вулика і полетіла  не туди, де лежало скельце, а
на  попереднє місце. Вона навіть ніби здивувалась, коли не знайшла меду, і довго
кружляла в повітрі, поки знайшла скельце з медом на новому місці. Зате після неї
інша бджола полетіла відразу на нове місце.

— Ага! — зрадів я. — Виходить, її вже повідомили, що мед лежить на новому місці.

Ми стежили за бджолами до кінця дня.  Щоразу,  коли ми перекладали мед  на  інше
місце, бджоли не могли  його  відразу знайти; якщо  ж мед залишався  там, де був
раніше,  бджоли швидко  знаходили  його.  Зрештою, всім  стало  ясно, що  бджоли
розмовляють між собою.

Увечері  я пішов  додому  і  став  думати,  як  бджоли  розмовляють.  Коли  вони
розмовляють, як люди, то в них повинен бути в роті язик. Та хіба розгледиш у них
у роті язик? Вони ж маленькі. А потім я подумав, що  коли бджоли розмовляють, то
у них повинні бути вуха, бо як же ти почуєш, про що кажуть, коли безвухий?

Завтра обов'язково подивлюся, чи є у бджіл вуха.






28 червня




У бджіл  вух нема. Я дуже уважно розглядав бджолу, але  ніяких  вух  не помітив.
По-моєму, бджоли зовсім нічого не чують. Я навмисне кричав на бджіл, але вони не
звертали на мої крики ніякої уваги.

Сьогодні  до нас на  пасіку прийшла  Ніна Сергіївна.  Ми  розповіли їй  про наші
досліди з бджолами. Ніна Сергіївна  теж захотіла подивитися. Ми зловили бджолу й
посадили на скельце з медом. Бджола поїла  меду й полетіла у  вулик, а за кілька
хвилин із вулика знову вилетіла бджола й полетіла прямо до меду.

— От бачите! — зраділи ми. — Виходить,  вона дізналась від першої бджоли, що тут
лежить мед.

— Ану, позначмо цю бджолу, — сказала Ніна Сергіївна.

Ми не зрозуміли, як це позначити бджолу. Ніна Сергіївна пояснила, що треба взяти
трішечки фарби і поставити на спині в бджоли цятку. Толя хутко збігав  додому  і
приніс фарби та щіточку.

Тільки-но до меду прилетіла бджола, він швидко  мазнув її по спині білою фарбою.
Бджола  так захопилась медом, що й  не помітила,  як її пофарбували. Вона тільки
тоді полетіла, коли наїлась  досхочу меду.  Ми  чекали,  що  буде  далі. Раптом,
дивимось, із вулика вилазить ця ж сама бджола  з білою цяткою і  летить прямо до
меду. Ми подумали,  що  вона ще не наїлась,  і  стали дивитись,  як  вона  їсть.
Нарешті  вона наїлась і знову полетіла  у вулик. За кілька хвилин вона прилетіла
знову і знову стала їсти мед.

— Куди вона стільки їсть? Та вона зрештою лусне від жадібності!

— Вона зовсім не їсть, — пояснила Ніна Сергіївна. — Вона набирає в хоботок меду,
відносить  його у  вулик і складає в  стільники. Бджоли завжди так роблять. Коли
яка-небудь бджола знайде мед, вона відразу ж переносить його до свого вулика.

Ми стали стежити за нашою бджолою з білою цяткою і побачили, що вона тільки те й
робить, що підлітає  до  скельця  і,  набравши  меду,  летить  у  вулик.  Тут ми
збагнули, що і  вчора на  наше  скельце  з медом літала лише  одна  бджола, а ми
подумали, що це все різні.

— Отже, бджоли зовсім не розмовляють одна з одною? — запитали ми.

— Розмовляти, як люди,  бджоли, звичайно, не можуть, — сказала Ніна Сергіївна, —
та  все ж бджоли можуть дещо  повідомити одна одній. У них є своя бджолина мова.
Ось ви поспостерігайте їх, може, вам пощастить помітити, як вони це роблять.






29 червня




Сьогодні ми  надумалися дослідити, чи знайде бджола  дорогу до себе додому, якщо
її занести куди-небудь далеко від вулика.

Я зловив  склянкою одну бджолу,  а знизу  під склянку підсунув шматочок картону,
щоб бджола не могла полетіти.

Тепер треба  було позначити бджолу фарбою і занести куди-небудь далеко. Я сказав
хлопцям, що віднесу бджолу додому, позначу її там і випущу з балкона.

Хлопці  залишилися  чекати  і  стежити, коли позначена бджола прилетить  назад у
вулик, а я поніс бджолу додому. Я навмисне тримав склянку трохи вище, щоб бджола
помічала  дорогу.  Знизу склянка  була  закрита  картоном,  тож  бджола не могла
втекти, а крізь склянку їй усе було видно.

Потім  я прийшов додому і став думати,  як мені позначити бджолу,  щоб  вона  не
полетіла, перш ніж  я  поставлю  у  неї  на спині  цятку  фарбою. Тоді я вирішив
погодувати бджолу  медом і, поки  вона їстиме,  позначити її. Я виніс  на балкон
блюдце, крапнув у нього меду і поставив склянку з бджолою на блюдце.

Невдовзі бджола  побачила мед і почала  його їсти. Я  обережно  зняв  склянку  і
мазнув бджолу по спині фарбою.

Бджола не злякалась, а далі їла  мед.  Потім вона полетіла, а я пішов на пасіку,
щоб довідатися, прилетіла бджола назад чи ні. Я вийшов на вулицю і пішов швидше.
Раптом назустріч Сергій.

— Прилетіла! — кричить. — Уже прилетіла!

Ми застрибали від радості посеред  вулиці. Ось яка  бджола! Маленька, а все ж не
заблукала. Знайшла дорогу до свого рідного вулика!

Сергій каже:

— Давай склянку, ми зловимо ще одну бджолу і знову зробимо дослід.

А я склянку вдома забув. Побігли ми додому по склянку.

Я  хотів  прибрати з балкона  блюдце, раптом дивлюсь — прилетіла бджола, сіла на
блюдце і їсть. Ми придивились до неї, а в неї на спині позначка фарбою.

— Та це ж та сама бджола! — догадався я. — Це вона знову прилетіла по мед.

— Оце-то бджола! — каже Сергій. — Вона не тільки знайшла дорогу додому, а навіть
запам'ятала, що тут мед лежить, і прилетіла ще раз!.

— Почекаємо. Може, вона ще прилетить, — кажу я.

Ми стали  чекати. Хвилин  через десять  бджола  прилетіла знову. До  вечора вона
разів з двадцять прилітала по мед.

Дивна комаха! Яка-небудь муха наїлася б меду й полетіла, а бджола не пошкодувала
праці. Вона  і сама поїла, і своїм товаришам віднесла меду.  Дуже  гарна комаха!
Таких, як бджоли, треба поважати.






30 червня




Ми дивувалися:  чому, якщо мед покласти далеко від вулика  і посадити  на  нього
бджолу, то бджола запам'ятає місце, на якому  був мед, і прилетить знову, а якщо
мед покласти близько від вулика, але не садити на нього бджіл, то бджоли самі не
знаходять його. Ніна Сергіївна сказала:

— Зробіть такий дослід. Візьміть два скельця, налийте на них  меду. Одне скельце
покладіть  прямо  на землю,  а друге  покладіть на  клаптик кольорового паперу і
стежте, на яке скельце раніше сяде бджола.

Так  ми й зробили. Одне скельце з медом  поклали  прямо  на траву, а  під  друге
скельце поклали  клаптик  голубого  паперу. Спочатку бджоли  літали  мимо  і  не
помічали меду. Раптом на скельце з голубим папером сіла бджола і стала їсти мед.
Ми позначили  бджолу фарбою. Через деякий час  ця  ж бджола  прилетіла знову,  а
потім на це ж скельце з голубим папірцем прилетіла ще одна бджола, без позначки.
Ми і її позначили фарбою. Годин  через дві на скельце з голубим  папірцем літало
п'ять бджіл, а на скельце без паперу бджоли не звертали ніякої уваги.

— Голубий папір помітніший, тому бджоли,  мабуть,  і сідають на  нього, — сказав
Віталик.

— Правильно, — сказала Ніна  Сергіївна. —  Тепер  вам ясно,  для  чого  у рослин
бувають красиві, яскраві квіти — червоні, сині, жовті?

— Для чого? — не зрозуміли ми.

— Невже не догадалися?.. Для того, щоб приваблювати бджіл та інших комах.

— Навіщо ж рослинам приваблювати бджіл? — кажу я.

— Щоб бджоли допомагали запиленню. Що  більше бджіл  та  інших комах прилітає на
квіти, то краще рослина запилюється і розмножується.

Ніна  Сергіївна  розповіла,  що  не  всі  рослини  запилюються  комахами. Є такі
рослини,  які  запилюються  вітром,  наприклад  жито.  У  жита  квіточки  зовсім
маленькі,  непомітні,  навіть  на  квіти  не   схожі,  бо  їм  зовсім  не  треба
приваблювати бджіл та інших комах.

Потім я  пішов додому і  думав  про  те, як дивовижно все в природі  влаштовано.
Раніше я  думав: чому квіти такі красиві? А тепер  виявляється, що квіти красиві
не просто  для  краси. У тих рослин, які  запилюються комахами, великі,  красиві
квіти  потрібні для того, щоб комахи швидше знаходили їх і допомагали запиленню.
Отже, краса потрібна не тільки задля краси, а й задля користі.






1 липня




Продовжуємо досліди з бджолами.  Сьогодні ми взяли два клаптики паперу, червоний
та синій, налили на них меду й посадили бджолу на синій  папір, а на червоний не
посадили бджоли. Бджола прилітала й носила мед у вулик  з синього паперу. Щоразу
вона прилітала й сідала тільки на синій папір, дарма що  червоний лежав  поряд і
на ньому теж був мед. Тоді ми поміняли місцями обидва папірці. Бджола прилетіла,
побачила, що  замість синього паперу  лежить червоний, і не  сіла на нього. Вона
покружляла, побачила синій папірець і сіла туди. Тоді ми віднесли синій папірець
трохи далі, та бджола все ж відшукала його.

Ми робили досліди з різними кольоровими папірцями і  помітили,  що бджола завжди
летить на  той колір, на  якому знайшла мед. Отже, бджоли  не тільки розрізняють
кольори, а й запам'ятовують той колір, на якому знайшли мед. Це дуже добре, що у
бджіл така здібність. Вона допомагає їм збирати якомога більше меду.

Завтра Гриць та  Федько їдуть до піонертабору. Сьогодні вони попрощалися з усіма
хлопцями і сказали,  що завтра вже не прийдуть на пасіку. Федько сказав, що йому
шкода розлучатися з бджолами, навіть у табір їхати не хочеться. А ми сказали, що
бджоли й без нього проживуть. Нічого йому вигадувати!






2 липня




Що більше ми дивимось на бджіл, то більше дивуємось. На вигляд бджоли — це мовби
однаково що мухи. Але куди там мухам до бджіл! Що таке мухи? Мухи — це безглузді
балабони. Вони тільки дзижчать,  лізуть, куди їх не просять, набридають людям та
ще заразу розносять. А бджоли  — це  зовсім інший народ! Вони  завжди займаються
потрібною роботою, працюють  дружно, кожна трудиться не тільки для  себе,  а для
всіх. І чого тільки вони не роблять! Сьогодні приходимо на пасіку, дивимося — що
за незрозуміла картина! Кілька бджіл сіло їв льотку і щосили махають крильцями.



Спершу ми подумали,  що  вони  просто прилипли до дошки і не можуть  злетіти. Ми
зігнали їх, але вони знову посіли коло льотка і махають крильцями. Ми побігли до
Ніни Сергіївни і розповіли про це.

Ніна Сергіївна сказала:

— Сьогодні день  дуже  жаркий, і  у  вулику  стало душно, от бджоли й надумалися
провітрити приміщення. Вони махають крильцями і гонять у вулик свіже повітря. Це
у них вентиляція така.

Он які бджоли, навіть вентиляцію вигадали!

І  ще у мене сьогодні була радість: мої мама й тато прийшли на пасіку і дивились
на наших бджіл.






3 липня




Знову жаркий день. Бджоли знову провітрюють вулик. А  коло напувалки що діється!
Бджоли  одна  за одною  вилітають  з вулика і летять до  напувалки, а напившись,
одразу  летять  назад у вулик. У повітрі ніби ланцюжок  із  бджіл. Один ланцюжок
тягнеться від вулика до напувалки, другий — від напувалки до вулика.

Ми дивились  на них і дивувалися: чому бджоли, напившись води, не летять по мед,
а відразу повертаються до вулика?

Ніна Сергіївна сказала, щоб ми позначили фарбою бджіл, які прилітають пити воду.
Толя заходився мазати фарбою усіх бджіл, які прилітали до напувалки.

Позначені  бджоли летіли у  вулик, а  з вулика вилітали нові  бджоли і летіли до
напувалки. Толя мазав їх усіх по черзі. Раптом ми помітили,  що з вулика вилізла
одна позначена бджола і полетіла до напувалки, за нею друга, третя… Незабаром ми
побачили, що до напувалки  літають самі  тільки  позначені  бджоли  і  позначати
більше нікого.

— Та це якась водяна бригада! — закричав Толя. — Ці бджоли, напевне, не п'ють, а
носять навіщось воду до вулика?

— Це так і є, —  сказала Ніна Сергіївна. — В жарку погоду частина  бджіл  завжди
носить до вулика воду для тих бджіл, які зайняті роботою всередині.

— Хіба ті бджоли самі не можуть вилетіти з вулика, щоб напитися? — запитав я.

Ніна Сергіївна  пояснила нам, що у бджіл є розподіл праці. Молоді бджоли, які ще
не навчились розшукувати квіти, працюють у вулику: будують стільники, стежать за
чистотою, провітрюють  приміщення,  годують дітваків,  а старі бджоли літають по
мед, носять у вулик воду, коли дуже жарко.

— Шкода,  що не  можна подивитись,  як  там  у вулику бджоли працюють, —  сказав
Євгенко.

Ніна Сергіївна сказала,  що бувають такі  вулики зі скляними стінками, крізь які
можна спостерігати, як працюють бджоли.

Ми вирішили,  що, коли у нас буде кілька вуликів, то обов'язково зробимо один із
скляною стінкою.






4 липня




Сьогодні Ніна Сергіївна сказала:

— Незабаром зацвіте липа. Треба нам приготуватися до головного медозбору.

— А що таке головний медозбір? — зацікавились ми.

— Це така пора, коли зацвітає відразу багато квітів:  цвіте на полях конюшина чи
гречка, зацвітають  акація, чи клен,  чи  верба. Саме в цей  час  бджоли роблять
найбільші запаси меду. Це і є головний медозбір.

— А у нас нема ні конюшини, ні гречки, — кажемо ми.

— Зате у нас багато липи. У нас буде головний медозбір із липи.

Ніна  Сергіївна  навчила  нас  зробити  для вулика  надставку,  яка  називається
магазином.

Цей магазин  — ніби другий поверх вулика. У нього ставлять додаткові рамки,  щоб
бджолам було куди складати мед. коли почнеться великий медозбір.

Ми зробили для вулика надставку, а  Ніна Сергіївна сказала, щоб ми стежили, коли
почне цвісти липа.

Тільки-но липа зацвіте, ми поставимо на вулика надставку.






5 липня




Липа ще не зацвіла. Я навмисне заліз на дерево, щоб  перевірити, але квіти ще не
порозпукувалися. Галя побачила і каже:

— Ти чого по деревах лазиш? Злазь зараз же вниз! Я кажу:

— Я квіти перевіряю.

— Для цього не треба по деревах лазити, і так буде видно.

Але я все-таки перевірив як слід. Що, як проґавимо!






6 липня




Я вже давно помітив, що в льотку вулика постійно сидять дві чи три  бджоли. Інші
бджоли прилітають і відлітають, а ці сидять і нікуди не йдуть. Я довго думав, що
це за бджоли.

А сьогодні до  вулика  намагався пролізти джміль. Він  дзижчав  навколо  вулика,
дзижчав, — напевно, шукав  яку-небудь дірку, щоб залізти  до вулика і поласувати
медом. Дірки він так і не знайшов і посунув прямо в льоток. Тут ці бджоли напали
на нього і стали проганяти.

Він кинувся від  них  тікати, але  вони  наздогнали його і жалили.  І правильно!
Навіщо він  зазіхнув на  їхній  мед!  Бджоли  ж не для  нього збирають  мед. Хто
працює, той і їсть мед, а хто не працює, тому не треба давати меду.

А тоді я подумав: «Може, ці бджоли навмисне сидять  в льотках і  чатують, щоб до
них не пролізли які-небудь розбійники?» Я запитав Ніну Сергіївну. Ніна Сергіївна
сказала, що я правильно вгадав.

Все-таки, виявляється, у мене голова на дещо здатна.

Ніна Сергіївна  розповіла, що бджоли  не  шкодують життя,  захищаючи свій вулик.
Якщо  на вулик нападе і такий великий звір,  як ведмідь, усі бджоли кидаються на
нього і жалять.

Тільки якщо бджола вжалить кого-небудь,  вона не може витягти  жало,  а без жала
бджола обов'язково помирає.

От які хоробрі бджоли!






7 липня




Ось яке велике наукове досягнення!

Сьогодні  Євгенко  Шемякін  винайшов, як  спостерігати бджолине  життя всередині
вулика. Він узяв дзеркальце й пустив у льоток сонячного зайчика. Сонячний зайчик
освітив  середину  вулика,  і  бджіл стало  видно. Тільки  всім одразу  не можна
дивитись,  бо  льоток маленький і можна  дивитися лише одній людині.  Всі хлопці
дивились по черзі, і я ніяк не міг дочекатись. Переді мною став дивитись Віталик
Алмазов. Я все просив, щоб  він пустив мене,  а він усе «почекай»  та «почекай».
Цілу годину, напевно, дивився! Потім каже:

— На, дивись.

Я взяв у нього дзеркальце і став пускати у вулик зайчика, але сонце вже перейшло
на інший бік, і зайчик не попадав у льоток. Я кажу:

— Що ж ти дав дзеркальце, коли сонце зникло?

— А я винен, що воно зникло?

От і поговори з ним! Такий жадюга! Завтра візьму дзеркало, прийду раніше за всіх
і захоплю місце біля вулика. Нехай тоді попросять мене.

Дома  читав газету. В газеті була стаття про мед. Виявляється,  мед — лікувальна
речовина. У кого хворий шлунок, чи серце, чи легені, чи нерви, чи ще  що-небудь,
усім треба  їсти мед. І  вони швидко видужають. А  якщо в кого-небудь нарив  або
чиряк,  то  треба помастити  його  медом  і зав'язати  шматиною, і  чиряк швидко
пройде.






8 липня




Ось яка прикрість!  Сьогодні навмисне прийшов на пасіку з дзеркальцем, а сонечка
нема. За весь день сонце не виглянуло жодного разу. Не щастить мені!

Потім у нас був збір загону. Всі ланки розповідали про свою роботу. Ми розповіли
про  наші  досліди з  бджолами, а ланковий другої ланки  Євгенко розповідав  про
роботу на  дослідному городі. Він  сказав, що у  них  буде  дуже  великий урожай
огірків; значно більше, ніж торік. Це, звичайно, тому, що торік бджіл не було, а
в цьому році наші бджоли збирали на огіркових квітах мед і допомагали запиленню.






9 липня




Нарешті сонечко виглянуло! Я надів на  голову  сітку, на руки натягнув рукавиці,
щоб бджоли  не жалили, сів  біля вулика  і  став пускати  дзеркальцем зайчика їв
льоток. Леле, що  там у вулику коїлося! Бджоли копошаться на стільниках,  лазять
по них угору й  униз, для  чогось залазять у комірки, потім вилазять назад. Коли
сонечко стало припікати, бджоли знову вентилювали вулик.  Вони махали  крильцями
не  тільки  в  льотку,  а й усередині  вулика.  Деякі  бджоли  сиділи  прямо  на
стільниках  і  щосили  працювали  крильцями.  Кожна  бджілка  —  ніби  маленький
вентилятор. Мені дуже хотілося побачити бджолиних дітваків, та хоч як я дивився,
жодної маленької бджілки не бачив.

Увечері я сказав Ніні Сергіївні, що у наших бджіл нема ніяких дітваків.

— А які, по-твоєму, бджолині дітваки? — запитала Ніна Сергіївна.

— Ну, це такі маленькі бджілки, зовсім-зовсім крихітні, — кажу я. Ніна Сергіївна
засміялась і каже:

— Ні, бджолині  дітваки не  такі.  Ось ми завтра відкриємо вулика, я вам  покажу
бджолиних дітваків.

Я сказав усім хлопцям, щоб приходили завтра дивитись бджолиних дітваків.






10 липня




Вся наша  лапка  зібралася зранку на  пасіці. Невдовзі прийшла  Ніна Сергіївна і
стала розповідати, як бджоли  виводять дітваків.  Виявляється, що бджоли будують
комірки з воску не тільки для того, щоб складати  в них  запаси  меду, а  й  для
того, щоб виводити в  них  дітваків. У кожній  бджолиній сім'ї  є одна найбільша
бджола — матка. Бджолина матка нічого не робить у вулику, тільки кладе яйця. Всі
інші бджоли не  можуть  класти яєць,  вони  тільки працюють  і тому  називаються
робочими бджолами. Бджолина матка  може відкласти  за  день до  двох тисяч яєць.
Вона відкладає яйця в порожні воскові комірки. Кожна комірка — це ніби кубельце,
в якому лежить яйце.

Ніна Сергіївна  звеліла нам відкрити  вулика  і вийняла  з нього  одну рамку. Ми
стали розглядати стільники. Спочатку нам здалося, що стільники порожні, але Ніна
Сергіївна сказала, що в них  лежать яйця. Ми  придивились  і побачили, що на дні
кожної  комірки  лежить по  крихітному яєчку.  Кожне  яйце не  більше  за макове
зернятко, тільки макове зернятко чорне, а яйце біле.

Ми ніяк не могли збагнути, як із таких маленьких яєць виходять  бджоли, але Ніна
Сергіївна сказала, що з яєць виходять не  бджоли, а личинки, тобто такі маленькі
черв'ячки чи гусенички, тільки без ніжок.

Ніна Сергіївна знайшла на стільниках комірки, в яких із яєць вивелись личинки, і
показала їх нам. Одні личинки  були  зовсім  маленькі, інші  трохи більші.  Вони
згорнулись калачиком і лежали на дні комірок.

— Оці личинки і є бджолині дітваки, — сказала Ніна Сергіївна.

Ми здивувались. А Толя сказав:

— Які ж  це дітваки? Вони коли виростуть, із них вийдуть які-небудь черв'яки або
гусениці. Що з ними робитимуть бджоли?

Ніна Сергіївна сказала:

— Коли  личинка виросте, вона перетворюється в лялечку, а з лялечки через кілька
днів уже виходить відразу справжня велика бджола.

Ще  Ніна Сергіївна розповіла,  що,  крім робочих  бджіл, у  комірках  виводяться
молоді  матки і  трутні.  Для  молодих маток  бджоли  роблять  великі,  просторі
комірки.  Перед тим, як повинна вивестись молода матка,  частина  бджіл разом зі
старою маткою вилітає з вулика,  і утворюється рій. Якщо  рій  посадити  в інший
вулик, то утвориться нова бджолина сім'я.

Трутні  трохи більші  за робочих  бджіл.  Робочі бджоли  — це  самки, а трутні —
самці. Меду трутні не  збирають, а їдять  за чотирьох. Коли  настає зима, бджоли
виганяють усіх трутнів з вулика, щоб вони не знищували запасів меду.

Сьогодні ввечері я довго думав про бджіл. Спочатку я вирішив, що бджоли — це все
одно  що птахи: у птахів е крила, і у  бджіл  крила; птахи несуть яйця, і бджоли
теж відкладають  яйця.  Тільки з пташиних яєць відразу виводяться пташенята, а в
бджіл спочатку виводяться якісь личинки чи гусениці. Отже, бджоли — не птахи. Що
ж таке бджоли? Я  думав, думав і вирішив, що бджоли — це однаково що метелики. У
метеликів  теж є крильця,  метелики  теж відкладають яйця,  а  з яєць виводяться
гусениці,  а  з  гусениць  утворюються  лялечки, а  з лялечок  утворюються знову
метелики.  Це я точно  знаю, бо  в мене  торік жила  в  скриньці велика пухнаста
гусениця, яка одної чудової днини перетворилась у лялечку.

І оця  лялечка  лежала-лежала, і одної ще чудової днини із  неї вийшов  великий,
надзвичайно красивий метелик. Отже, і бджілки — це такі маленькі метелики.






11 липня




Сьогодні був дуже гарний, сонячний день. Уранці я приходжу на пасіку, а Толя вже
сидить біля вулика з маленьким дзеркальцем, заглядає одним оком у верхній льоток
і тихенько сміється.

— Чого ти смієшся? — питаю я.

— Вони танцюють.

— Хто танцює?

— Бджоли.

— З глузду, — кажу, — з'їхав!

— Подивися сам.

Я взяв у нього дзеркальце і став дивитись у льоток.

Одна бджола бігала вистрибцем по стільниках. Вона поверталась  то в один бік, то
в інший, то швидко крутилась. Раптом інша  бджола кинулася слідом за нею, і вони
закружляли разом. Слідом за другою пішла танцювати третя бджола.

Я не витримав і голосно засміявся.

— Весь час отак, — сказав Толя. — Я за ними вже давно стежу.

Я пустив зайчика в нижній льоток і побачив  на дні вулика справжній танець. Одна
бджола бігала попереду,  а за  нею вистрибцем мчала ціла  вервечка  бджіл. Перша
бджола  вертілась  на  всі  боки,  описуючи  кола,  а  решта  бджіл  точнісінько
повторювали її рухи. Покрутившись  на місці, перша танцюристка перелетіла в інше
місце  і затанцювала знову. Поступово  до  неї  приєднались інші бджоли, і знову
вийшов спільний бджолиний танець.

Тут прийшли інші хлопці. Ми стали показувати їм, як танцюють бджоли.

— Що ж це діється? — каже Віталик. — Може, в них тут яке бджолине свято?

Всі засміялись:

— Хіба у бджіл бувають свята?

Ми побігли до Ніни Сергіївни  і спитали,  чому бджоли  танцюють.  Ніна Сергіївна
сказала, що коли яка-небудь бджола знаходить місце, де цвіте багато квітів, вона
повертається у  вулик і  починає танцювати. Цим вона дає знати іншим бджолам, що
треба летіти по мед. Під час танцю інші  бджоли  обнюхують  першу  бджолу  й  по
запаху дізнаються, на яких квітах вона  брала мед. Після цього  бджоли вилітають
із вулика і летять туди, звідки долинає запах цих квітів.

— Особливо часто бджоли танцюють під  час  головного  медозбору, — сказала  Ніна
Сергіївна. — Ви перевірте, може, вже зацвіла липа.

Ми мерщій побігли до школи. На подвір'ї перед школою росли великі старі липи. Ми
подивилися  вгору й  побачили, що  безліч бджіл літає  довкола  дерев і сідає на
квіти.

Ми побачили,  що  липа  вже  зацвіла, побігли  на  пасіку й поставили  на  вулик
надставку. Бджоли танцювали у вулику до вечора.



Одна  бджола  так розтанцювалася,  що вискочила на прилітну  дошку і танцювала й
там, а тоді полетіла по мед.

Увечері я пішов додому і думав про бджіл. То ось яка бджолина мова! Коли бджолам
треба повідомити одна одній, щоб летіти по мед, вони  просто танцюють. Звичайно,
бджоли не можуть сказати, куди треба летіти  по мед, а тільки  по запаху взнають
дорогу. Отже, в них добрий нюх, значно  кращий,  ніж у людей. У цьому, звичайно,
нічого дивного нема,  собаки теж дуже добре вміють  знаходити дорогу  по запаху,
зате собаки не вміють танцювати. Правда, доброго собаку можна навчити танцювати,
але  все-таки  ніякий собака  не  зрозуміє, що коли інший собака танцює,  то  це
означає, що треба летіти по мед.

А бджоли це добре розуміють.

Потім я ще про квіти думав: чому квіти пахнуть? Невже вони пахнуть для того, щоб
людям  було  приємно їх  нюхати? Ні, напевно, вони  пахнуть для того, щоб бджоли
швидше  знаходили  їх і допомагали запиленню. Адже рослинам вигідно, щоб якомога
більше бджіл та інших комах прилітало на квіти.

І  потім ще ось що:  для  чого  в  квітах  солодкий  сік?  Може,  для того,  щоб
принаджувати комах? Адже коли б солодкого  соку не було, хіба бджоли літали б на
квіти?

Завтра спитаю у Ніни Сергіївни, правильно я думаю чи ні.






12 липня




Я запитав Ніну Сергіївну, і вона сказала, що я додумався правильно.

Ось, виявляється, який я розумний — до чого сам додумався! Тепер завжди думатиму
про різні речі. Все-таки у мене виходять добрі наслідки від думання.

Сьогодні у нас на  пасіці  вирує робота.  Бджоли гудуть так, що в повітрі стоїть
безупинний  гул,  як  на ткацькій фабриці, куди нас Галя  водила на екскурсію  в
позаминулому  місяці.  Бджоли снують туди й сюди. Вони ніби  поспішають наносити
якнайбільше  меду, поки цвіте липа. На прилітній дошці біля льотка метушня: одні
бджоли лізуть із вулика, щоб мерщій  летіти по мед, інші вже  прилетіли і лізуть
назустріч  у вулик,  щоб покласти  здобич. А на деревах  їх скільки! Тисячі! Всі
дерева обліпили. Ми й не думали, що у нас стільки бджіл.

Ніна  Сергіївна  розповіла, що  під  час головного  медозбору у  вулику буває до
вісімдесяти тисяч робочих бджіл, а в деяких дуже сильних сім'ях — навіть до  ста
тисяч.

Подумати лишень — сто тисяч! Це як людей у великому місті. А що таке вулик? Це і
є бджолине місто.






13 липня




Вирує робота!  Бджоли снують, як ескадрильї літаків.  Біля льотка, як і  раніше,
метушня. А всередині вулика і сьогодні танці. Ніби насправді свято.

А  може, це  і є свято у бджіл  —  свято Медозбір? Бджоли ж повинні радіти, коли
багато меду. Попрацюють, зате на зиму будуть запаси.






14 липня




От диво дивнеє! Про нашу ланку  написали в газеті! Вранці ми  прийшли на пасіку,
раптом дивимось — біжить Віталик, а в руках у нього газета.

— Хлопці! — гукає він. — Подивіться, про нас у газеті написано!

Ми подивились, а в газеті карточка, на  якій ми всі  сфотографовані з вуликом, і
надруковано, як ми зробили  вулика і почали розводити бджіл. І всі наші прізвища
надруковано. Навіть сказано, в якій ми вчимося школі.

Ми чимдуж  побігли до кіоска купувати газети. Всі  купили собі по газеті, а ми з
Павликом навіть по дві.

Потім ми думали, хто ж це про нас написав. Юрко каже:

— Це,  напевно,  Галя. Адже вона нас  знімала. Мабуть, це  вона послала в газету
нашу фотокарточку й написала статтю.

Ми побігли до Галі і запитали її. Виявилося, що це  справді  написала  Галя.  Ми
стали дякувати їй. Галя каже:

— За  що  ж  мені  дякувати? Адже ви самі  зробили вулик, самі працювали, собі й
дякуйте.

Всі побігли показувати  газети додому.  Ми з  Сергійком  та Павликом  теж пішли.
Павлик сказав:

— А ось нам і дякувати собі нема за що!

— За  що ж дякувати собі  — ми прийшли  на  готове, — каже Сергійко. — Нам треба
хлопцям дякувати за те, що вони роботи не кинули.

— За що ж про нас у газеті написано?

— Ні за що. Ми просто випадково потрапили.

— Чим же нам пишатися тоді?

— Та й пишатися нічим! Це хлопці можуть пишатися: вони роботи не кидали.

— Як  же  так? —  каже Павлик. — Адже  й  про  нас  у газеті  читатимуть. «От, —
скажуть, — хороші хлопці!» А ми хіба хороші?

— Я краще нікому й газети не показуватиму, — сказав Сергійко.

— Я теж, — каже Павлик.

Не  знаю,  показували вони кому-небудь  газету чи  ні, а  я  показав,  і мамі, і
татові, і дядьку Василеві, і тітці Надії.  Потім пішов усім сусідам  показувати.
Всі  хвалили  мене, хвалили. Мені  аж совісно стало.  Я повернувся додому і став
думати, чому мені совісно, і що це за совість така,  і навіщо вона людей мучить.
Чому коли вчинив добре, совість не мучить, а коли вчинив погано, то мучить?

По-моєму,  совість  — це щось немовби людина всередині людини. Тільки  ця людина
дуже гарна і не любить, коли роблять погано. Коли я вчиню що-небудь погане, вона
дорікає мені. Звичайно, це  тільки я  так думаю про цю людину всередині  людини,
тому що всередині людини нема ніякої людини… Хіба хтось інший дорікає мені? Це я
сам дорікаю собі! Отже, я сам своя совість. Ось що таке совість! Совість —  це я
сам. За що ж я дорікаю собі?.. За те, що перед сусідами хвалився.

Може,  сусіди  подумали, що я велике  цабе,  а  насправді  я найпростіша людина.
Наступного разу не буду хвалитися, якщо хвалитися нічим.






15 липня




Слава про наш вулик рознеслася по всій школі. Сьогодні до нас приходили хлопці 8
молодших  класів  і навіть  із  старших. Усі  розпитували  пас  про бджіл,  а ми
показували їм наш вулик і розповідали, як поводитися з бджолами. Хлопці сказали,
що  приходитимуть  учитись  у  нас  бджолярської   справи.  Потім  прийшов  один
незнайомий дядечко:

— Це ви хлопці, про яких у газеті писали?

— Ми, — кажемо.

— Невже у вас бджоли живуть?

— Живуть.

Він присів коло вулика й довго дивився на бджіл. Потім сказав:

— Чи ти бач, яка дивна річ!

І пішов додому.  От! Навіть дорослі починають цікавитись нашою роботою. А коли б
у газеті не було написано, то ніхто й не знав би про нас.






16 липня




Сьогодні до нас приходили два хлопці з іншої школи. Вони читали про нашу ланку в
газеті і прийшли подивитись, як зроблено вулик, щоб і в  себе в школі обладнати.
А потім знову прийшов той громадянин, який учора приходив. Він знову довго сидів
коло вулика й розмовляв з нами, а тоді його вкусила бджола, і він пішов.








17 липня




Ось як швидко розноситься слава! Сьогодні на пасіку прийшла Галя й каже:

— Підіть, хлопці, до школи: там вам лист надійшов.

Ми  здивувалися: хто ж це міг нам листа написати? Потім  побігли до школи, взяли
листа і прочитали. Ось що там було написано. Я навмисне вирішив переписати  його
собі до щоденника на пам'ять:



«Здрастуйте, дорогі хлопці, юні бджолярі! Прийміть наш палкий учнівський привіт!
Пишуть вам учні ремісничого училища меблевого комбінату.  Ми прочитали про вас у
газеті і  хочемо познайомитися з вами  за допомогою  листа і налагодити зв'язок.
Ваша  робота  дуже нам сподобалась,  і у  нас виникло бажання також  узятися  до
бджільипцтва. Просимо повідомити  нам розміри вулика і, по можливості,  прислати
креслення. Ми  деревообробники, майбутні столяри-меблевики.  Уже  вміємо  робити
стільці, лавки, столи, а з наступного року почнемо робити гнуті меблі.  Гадаємо,
що вулик ми зуміємо зробити добре і навіть  іншим хлопцям, які захочуть,  можемо
наробити вуликів. Ще  повідомте, де можна  дістати  бджіл.  Ще  раз прийміть наш
палкий,  гарячий привіт!  Не вважайте гірким  обов'язком відповісти нам.  Пишіть
якомога  швидше.  Чекаємо  з  нетерпінням  відповіді.  Поздоровляємо  з  чудовим
досягненням і бажаємо вам нових великих успіхів у роботі».


Саме в цей  день у нас був збір загону. Галя прочитала листа на  зборі, і ми всі
ухвалили написати хлопцям відповідь.

Написали все як слід, навіть вулик намалювали і повідомили адресу  бджолярського
господарства, щоб хлопці знали, звідки виписати бджіл.






18 липня




А сьогодні  раптом знову надійшов ще  один  лист.  Прислав  його  якийсь  зовсім
маленький хлопчик. Тільки він хоч і маленький, а листа зумів гарно написати. Нам
усім він дуже сподобався.  Я й цього листа вирікши  списати у свій щоденник. Ось
що там було написано:



«Здрастуйте, любі друзі  піонери та  школярі! Я до вас із проханням. Дуже  прошу
повідомити. Любі  друзі! Вже  з минулого року я займаюсь бджолярством і стараюсь
розвести бджіл у коробці. Тільки хоч  як я стараюсь, нічого у  мене не виходить.
Бджоли не  хочуть  у мене жити і втікають від мене. Я кладу їм у  коробку меду й
цукру, а вони  поїдять мед і летять з коробки.  А  вчора  я зловив у саду десять
бджіл,  а  сьогодні вони  втекли від  мене.  А  у мене  мрія —  назбирати  бджіл
якнайбільше, щоб, коли я підросту, можна було обладнати вулик або хоч би два, бо
я вирішив стати пасічником. Повідомте мені, любі друзі, як ви робите, щоб бджоли
не тікали від вас, а то я ще маленький і, може, роблю що не так. І ще повідомте,
любі друзі, чи кусають вас бджоли. Мене вони кусають, але я терплю, як на  війні
поранені бійці терплять. До побачення,  любі друзі. Писав  Дмитрик Ромашкін. Жду
одвіта, як соловей літа!»


Ми прочитали цього листа, і нам стало дуже смішно, а потім ми пригадали, як самі
збирались ловити бджіл по  одній,  і перестали  сміятись  і  написали Дмитрикові
Ромашкіну все, що самі знали про бджіл  і як  треба  з ними поводитися, щоб вони
жили у вулику.

Ми довго писали відповідь, і лист вийшов довгий, а тоді ми пішли на пасіку.






19 липня




От так справи пішли! Щодня  по листу! Сьогодні надійшов лист  мені. На  конверті
так і написано: «Миколі Синицину — знаменитому бджоляреві».

У мене аж руки затремтіли, коли я одержав  цього листа. Я мерщій розпечатав його
і став читати:



«Драстуйте, дорогий незнайомий друже Миколо Синицин! Ви, можливо, здивуєтеся, що
Вам  пише  зовсім  незнайома  дівчинка,  якої  ви не  знаєте, а  можливо,  і  не
цікавитеся знати,  бо ви тепер людина  відома, про яку навіть у газеті написано.
Я, звичайно,  як  і інші,  дізналась  про  Вас із  газети,  в  якій  надруковано
карточку, де Ви зняті з усією ланкою, і написано про Вашу роботу.

Ми  прочитали  цю газету на  зборі  ланки й  ухвалили наслідувати Ваш  приклад і
займатися цією цікавою роботою.

Ви,  можливо,  усміхнетеся,  читаючи ці  рядки  мого  листа,  бо  деякі хлопчики
зневажливо  ставляться до дівчаток і  думають, що  дівчатка нічого не  можуть, а
хлопчики можуть  усе.  І ось  ми  поклали  довести  усім хлопчикам,  що дівчатка
аніскільки не гірші за них, і  теж хочемо розводити бджіл. Можливо,  багатьом із
нас це  знадобиться  у  житті,  і ми  на  своїй  шкільній пасіці  будемо вивчати
бджільництво,  а коли виростемо, будемо працювати колгоспними  бджолярками. І от
уся ланка  доручила мені написати  Вам листа і запитати, як Ви зробили  вулик  і
розвели  бджіл. А  я  вирішила написати  особисто  Вам, бо мені сподобалось Ваше
прізвище. І ви, напевне, хлопчик добрий і не відмовите в нашому проханні.

А тепер до побачення.

З піонерським привітом піонерка

_Люся_Абанова_».




Я  спочатку  не  знав, чи  варто  писати цій дівчинці  відповідь, але всі хлопці
сказали, що треба написати, і Галя  теж сказала,  щоб я обов'язково написав,  бо
якщо дівчатка хочуть працювати,  то  треба їм допомогти, і це буде дуже негарно,
якщо я не відповім.

Тоді я пішов додому  і почав писати відповідь. Цілу годину нидів над листом,  бо
мені хотілось написати якнайкраще  і не осоромитися. Зрештою, я  написав  усе як
слід.

Дуже гарний лист вийшов. Мені навіть  самому сподобався. Всі хлопці сказали,  що
не соромно такого листа посилати.






20 липня




Сьогодні до нас знову приходили  хлопці, а  тоді прийшов той  громадянин,  якого
минулого разу вкусила бджола. Ми дуже боялися, щоб його знову бджола не вжалила,
і дали йому сітку, щоб він надів на голову. Громадянин надів на голову сітку,  а
коли прийшла Ніна Сергіївна, він став її розпитувати:

— Скажіть, будь ласка, цей вулик — просто  для вивчення  чи  від нього може бути
користь?

— І для вивчення, і користь буде, — сказала Ніна Сергіївна.

— Яка ж, скажіть, будь ласка, користь? Хіба у місті можна бджіл тримати?

— Чому  ж ні? У місті росте дуже багато медоносних рослин. У парках, у садах, на
бульварах, навіть просто на  вулицях і у  дворах ростуть такі медоноси, як клен,
липа, акація, верба, черемха та багато інших. Крім того, бджоли можуть літати по
здобич  дуже далеко. Вони можуть  вилітати з міста і  збирати мед по навколишніх
полях. Це раніше думали, що бджіл можна тримати тільки  в селі, а тепер навіть у
таких великих містах, як Москва, живуть бджолярі, що тримають бджіл.



— Ну коли так, то я теж розводитиму бджіл, — сказав громадянин. — Та ось біда  —
у мене вуликів поставити ніде.

— Чому ж  ніде? — запитала  Ніна  Сергіївна. — Для вуликів завжди  можна  знайти
підходяще місце. Якщо не можна поставити у дворі, то поставте хоч на балконі, чи
на горищі, чи навіть просто в сараї.

— Отак? Ну, коли так, то звичайно.  А я й не знав,  що  вулики можна  на балконі
поставити. Скажіть, будь ласка! От як далеко пішла наука!

Громадянин  подякував Ніні Сергіївні, сказав, що ще  прийде  повчитись  у нас, і
пішов з нашою сіткою на голові. Довелось наздоганяти його і нагадати, щоб віддав
сітку.






21 липня




Сьогодні було дуже жарко, іі бджоли чомусь погано працювали. Вони вироювались із
льотка і цілим кетягом висіли на прилітній  дошці, причепившись одна до одної. У
вулика вийшла наче борода з бджіл.

Ця «борода» висіла, висіла, а тоді бджоли залізли назад у вулик, і борода щезла.
Потім вони знову  вилізли, і знову вийшла  «борода».  Нарешті вони  сховались  у
вулик і сиділи до вечора.






22 липня




Ми із Сергійком та Павликом прийшли зранку на пасіку й побачили, що бджоли знову
стали  вироюватись  із  льотка.  Ми  думали,  що їм  знову  захотілось  повисіти
«бородою», але бджоли купою злетіли вгору і закружляли над вуликом. Вони голосно
дзижчали, а за ними  слідом вилітали інші бджоли.  З вулика  почалася  поголовна
втеча. Ми злякались і сховалися за дерево, а бджоли хмарою літали по саду і гули
так, що, напевно, за кілометр було чути.

— Що це вони, сказилися? — каже Павлик.

— Та це ж рій! — догадався Сергійко.

— Правда! Куди ж ми його посадимо?

— Треба принести відро, — кажу я.

— То біжи мерщій додому, а я стежитиму, куди сяде рій, — каже Павлик.

Ми із Сергійком вибігли  за ворота  й щодуху помчали вулицею. Я прибіг  додому і
заходився шукати відро, але не знайшов і схопив.  замість нього  велику картонну
коробку від радіоприймача. Прибіг назад з коробкою, дивлюся — коло вулика нікого
нема, а Сергійко як очманілий бігає по саду з відром.

— Де ж Павлик? — питаю я.

— Не знаю. Я вже весь сад обшукав. Ніде нема.

— А рій де?

— І рою нема.

Ми  зупинились і стали оглядатись. Тут із-за паркана виткнулась Павликова голова
і сказала:

— Ну, чого ви стоїте там! Ідіть швидше сюди!

Ми хутчіш перелізли через  паркан  на сусіднє подвір'я. Сергійко зачинився ногою
за паркан і впустив відро. Воно з гуркотом покотилося на землю.

— Тихіше, ти! — зашепотів Павлик. — Таж рій злякаєш.

— А де він?

— Ось, хіба не бачиш?

Тут ми побачили рій.  Він кетягом висів  на гілці  дерева. Всі  бджоли зліпилися
щільною  грудкою,  і  лише  дві-три  бджоли  літали  навколо,  неначе  не  могли
прилаштуватися до загальної купи.

— Ну, давайте швидше відро, — каже Павлик.

— Може, їх краще в коробку зібрати? — кажу я. — Коробка трохи більша од відра.

— Гаразд, давай коробку.

Я обережно підніс коробку під рій. Павлик сильно труснув  гілкою, весь рій вмить
упав у коробку. Я відразу ж закрив її кришкою.

— Є! — кажу. — Тепер вони нікуди не полетять.

Ми перелізли  назад  через  паркан і побачили,  що  на  пасіку  прийшли всі інші
хлопці.

— Ідіть швидше дивитися! — закричав я. — У нас рій.

— Де рій?

— А ось, у коробці.

— Де ви його взяли?

— Із вулика вилетів.

Хлопці заглянули в коробку і здивувались:

— Оце диво! Виходить,  у нас друга бджолина сім'я буде! Треба швидше новий вулик
робити.

Ми  принесли  інструменти і  квапливо  стали робити  новий  вулик.  Прийшла Ніна
Сергіївна. Ми показали їй рій у коробці. Ніна Сергіївна подивилась і каже:

— Невчасно рій вилетів.

— Чому невчасно?

— Тому що  зараз великий  медозбір. Коли бджоли  рояться, вони погано працюють і
мало збирають меду.

— Нічого, — кажемо ми. — Нам багато меду не треба. Нехай краще буде трохи більше
бджіл.

До вечора ми зробили вулик, поставили в нього кілька рамок з вощиною і перенесли
з  старого  вулика одну рамку  з  личинками й  одну рамку з  медом, щоб у  нової
бджолиної сім'ї  відразу було  своє  господарство. Потім ми витрусили  з коробки
увесь рій прямо у вулик на рамки, накрили вулик дахом і пішли додому.

Ми із Сергійком  та Павликом дуже  задоволені, бо коли б не ми,  то рій утік би.
Отже, і від нас буває користь.






23 липня




Учора  Ніна Сергіївна сказала, щоб ми  уважно стежили за новою бджолиною сім'єю,
бо рій  іноді не приживається на новому місці і  може полетіти, щоб  знайти  для
себе інше житло. Сьогодні ми навмисне прийшли раніше і стали стежити.

І от ми побачили, як із нового вулика вилетіла перша бджілка. Вона повернулась у
повітрі голівкою  до льотка, немов старалася запам'ятати, звідки вона  вилетіла,
потім закружляла в  повітрі, неначе для того,  щоб запам'ятати  місце, де стоїть
вулик,  а  тоді вже полетіла геть. Тут  стали вилітати  й інші  бджоли. Всі вони
спочатку кружляли побіля вулика, а тоді летіли. Ми дуже турбувалися, чи знайдуть
бджоли дорогу  до свого  нового будинку, чи полетять,  за  звичкою,  до  старого
вулика, але  через деякий час бджоли стали  повертатися  назад. Ми дуже зраділи.
Виходить, бджолам сподобалось їхнє нове житло.






24 липня




Зранку ми знову прийшли на пасіку  ї милувалися своїми бджолами. Робота кипить в
обох вуликах. Але в новому вулику бджоли працюють активніше.

Кожна  бджілка не марнує часу даремно, а тільки-но виповзе з  льотка, відразу  ж
розправляє крильця і швидко летить по мед.

Ніна Сергіївна сказала, що рій у новому  вулику завжди проявляє більшу  енергію,
тому що бджолам треба  встигнути побудувати гніздо й зібрати якнайбільше меду на
зиму.






25 липня




Дме  вітер. Небо хмуриться.  Сонечко  то вигляне, то сховається за  хмари. Іноді
накрапає дощ. Бджоли в старому вулику сидять і не хочуть  нікуди вилітати. Але в
новому вулику робота не  припиняється. Тільки-но сонечко вигляне, бджоли відразу
ж вилітають по мед. Молодці! Нехай стараються.

Федько та Гриць повернулися з табору. От як швидко час минув!

Ну й здивувалися вони, коли побачили, що у нас тепер уже два вулики.

Вони  думали, що ми виписали ще одну бджолину сім'ю, але  ми розповіли їм, що це
вилетів рій.

Потім ми показали  їм газету з  карточкою і листи,  які нам прислали.  Вони дуже
зраділи. Гриць сказав:

— Ну й справи почались, а ми й не знали, що тут діється!






26 липня




Зовсім погана погода. Майже  весь день лив  дощ. Обидві  бджолині сім'ї сиділи у
вуликах і не літали по мед.

Нам було нудно без бджіл. Галя сказала, що сьогодні ми всім нашим загоном підемо
в кіно дивитись нову картину.

По обіді Галя взяла на всіх квитки, і ми ходили в кіно.






27 липня




От  і закінчився головний медозбір. Липа вже  відцвіла. Тепер бджолам доведеться
шукати які-небудь квіти в різних місцях. Тут уже не набереш багато  меду. Ми вже
боялися, що нова бджолина сім'я залишиться на зиму  без меду, але Ніна Сергіївна
сказала, що їй можна буде виділити частину меду із старого вулика. Ми перевірили
запаси меду, і виявилося, що меду вистачить на обидві сім'ї.

— Тільки  вам самим  уже  не  доведеться цього року поїсти свого меду, — сказала
Ніна Сергіївна.

— А  ми й не  хочемо  меду, — кажемо ми, — нехай краще бджолам  залишиться. Адже
вони самі трудилися, тож це їхній мед.

— От  і чудово, — сказала Ніна Сергіївна. — Зате у  бджіл будуть достатні запаси
на  зиму. Бджоли добре перезимують, а наступного року зберуть стільки меду, що й
для вас залишиться.

— От тоді ми й покуштуємо свого меду! — сказав Павлик.

— А де ж зимуватимуть  наші бджоли? Для  них, напевно, треба зимівник зробити? —
спитав Юрко.

— Один чи два  вулики можуть  зимувати  в хорошому  сухому погребі  чи  просто в
землянці, — сказала Ніна Сергіївна. — Під землею бджолам буде добре.

Ми вирішили з завтрашнього дня взятися до обладнання землянки, щоб нашим бджолам
було приміщення на зиму.






28 липня




Зранку  всі хлопці  зібрались на пасіці, і ми приступили до обладнання землянки.
Ми вирішили спочатку викопати в саду яму, потім накрити цю яму дошками, а зверху
засипати  землею, щоб усередину не  проник холод. Ми принесли  заступи і  почали
копати яму.

Земля була тверда.  Ми проморочились до  вечора, зате  яма  вийшла  гарна.  Юрко
придумав розпалити  в ямі вогнище, щоб стіни гарненько просохли і в зимівнику не
було вогко. Ми натягали хмизу й розпалили в ямі велике вогнище.

Всі хлопці  розбрелись  по  саду,  стали збирати сухе гілля  і підкидати його  у
вогонь. Незабаром смеркло. Вогнище догоріло. Ми  влізли в яму, прибрали попіл, а
потім посідали на дні і  стали  мріяти. Вгорі над  нами чорніло небо, а на ньому
виблискували яскраві зірочки. Вітер шумів у верховітті дерев, а у нас у ямі було
тепло й затишно.

— А  я скучатиму  за  бджолами  взимку, — сказав Гриць. —  Я до  них дуже звик і
полюбив їх за те, що вони такі гарні маленькі трудівники.

— Я теж скучатиму за бджолами взимку, — сказав Федько.

— До зими ще далеко, — відповів Толя. — А взимку ми вчитимемось,  і скучати буде
ніколи.

— А таки правду сказав  нам дідусь-бджоляр: «Хто почне займатися  бджільництвом,
той  ніколи  не кине цього  діла», — сказав  Павлик. — От я, наприклад, — я  вже
твердо надумався: коли виросту, неодмінно  стану бджолярем на колгоспній пасіці.
У мене буде багато вуликів, штук сто чи двісті. Краще навіть двісті, аніж сто!

— Тобі  добре, — відповів Федько. — А  мені як бути? Таж я вже вирішив зробитись
інженером, щоб мости будувати, тунелі, канали…

— Ну й що ж? — кажу я. — Будь собі інженером, а вдома у тебе будуть вулики. Вони
ж не стануть тобі на заваді.

— Звичайно, — каже Віталик. — От я, наприклад, буду художником і бджолярем. Хіба
не можна відразу за двома спеціальностями працювати?

— Художникові  добре! —  відповів Євгенко. —  А  мені  ж як  бути?  Я  хочу бути
пілотом.



— Ну й  будь пілотом, — кажу я. — Не будеш же ти цілими днями на літаку  літати.
Політаєш, політаєш і додому прилетиш, подивишся на  своїх бджіл  і знову полетиш
куди треба.

— А якщо на кілька днів треба буде куди-небудь летіти?

— Кілька днів бджоли й без тебе проживуть. Вони самі  про себе можуть  дбати. їм
не потрібна нянька.

— Пілотові ще нічого, — сказав Юрко. — Я ось хочу бути  матросом чи капітаном на
пароплаві, а пароплав як піде в далеке плавання, мало не на цілий рік!

— А ти вулик постав на палубу, —  кажу я. — Нехай він і стоїть собі. Поки пливеш
морем чи океаном, затикай льоток, щоб бджоли не розлетілись, а як зупинишся коло
берега, випускай бджіл, щоб вони на березі погодувались. От і добре буде.

Так  ми  розмовляли, і я  всім довів,  що кожен  може займатися бджільництвом: і
пілот, і шофер, і машиніст, і шахтар. А потім я пішов додому і задумався, як  же
мені  самому бути. Таж я  вже.  вирішив працювати в  Арктиці,  а  хіба в Арктиці
можуть жити бджоли? Там же нема ні квітів, ні дерев, а самі лише крижини та білі
ведмеді. А потім я подумав, що, напевно, поки я виросту, люди насадять в Арктиці
квітів і дерев, так що й там можна буде  розводити бджіл. А якщо до того часу не
встигнуть  насадити, то я  сам насаджу, а поки квіти виростуть, годуватиму бджіл
цукровим сиропом.

Неодмінно розведу в Арктиці бджіл!






29 липня




Ми думали, що нам більше не буде листів, а сьогодні раптом знову лист. Ми зранку
прийшли на пасіку, тільки Юрко Кусков  не прийшов. Раптом, дивимось, біжить Юрко
і розмахує конвертом у руці. Виявляється, він заходив до школи і  одержав листа.
Ми  квапливо  розпечатали конверт і  прочитали  листа  вголос. Ось що  там  було
написано:



«Дорогі  друзі піонери й  школярі!  Пишуть вам  піонери  з  колгоспу «Ленінський
шлях». Ми прочитали про  вас у газеті  й  ухвалили  написати  вам  листа. Дорогі
хлопці,  нам дуже  соромно, що  ми, сільські  піонери,  ще не  обладнали у  себе
пришкільної пасіки, тим часом як ви, міські хлопці, вже розпочали цю роботу  і у
вас уже є вулик.  Дорогі друзі, ми цю нашу  помилку виправимо і вже домовилися з
колгоспом, і колгосп  виділяє для нашої шкільної пасіки  два  вулики з бджолами.
Отож пасіка  у нас буде.  Але не думайте, дорогі  друзі,  що ми  весь час сиділи
склавши руки і нічого не робили.

Наш колгосп  міститься далеко  в степу.  Природа  у  нас сувора:  взимку тріщать
нестерпні морози, дмуть віхоли і надувають стільки снігу,  що ми навіть до школи
ходимо на лижах. Улітку дмуть сильні суховії, так що все сохне і земля від спеки
репається. Щоб перемогти  посуху,  паші  колгоспники  насаджують  ліси.  Ми  теж
ухвалили в цій  справі допомогти рідному колгоспові і вже  зібрали  шість мішків
відбірних жолудів,  щоб  посадити  дуби.  Ми  боремось із  шкідниками сільського
господарства — ховрахами. Цього року наш піонерський загін знищив півтори тисячі
ховрахів і врятував від загибелі п'ятнадцять тонн  зерна, бо кожен ховрах з'їдає
за  літо  до десяти  кілограмів зерна. І  ще  ми  взяли  шефство над  колгоспним
телятником.  У кожного  піонера тепер  є по двоє підшефних телят. Ми стежимо, як
ростуть і розвиваються  наші  підшефні  чотириногі.  При  школі  у нас  є  сад і
дослідний  город.  Усі ми  працюємо в саду  і на городі  і  добиваємося, щоб був
великий урожай.

Дорогі хлопці, ми знаємо,  що ви у місті теж працюєте — саджаєте квіти і дерева,
закладаєте  сади і  парки, а ось  тепер,  виявляється, навіть  почали  розводити
бджіл. І це дуже добре, дорогі друзі! Нумо ще краще працювати, ви там, а ми тут,
щоб  наша  улюблена Батьківщина  процвітала і  вкрилася  зеленню та садами,  щоб
усього  було багато  і всьому нашому  народові жилося  добре, як  учить нас наша
партія.

На цьому ми  кінчаємо нашого листа.  До побачення, дорогі  друзі! До боротьби за
справу Комуністичної партії будьте напоготові!»




Ми прослухали листа до кіпця, і всі, як один, відповіли:

— Завжди напоготові!

А потім я пішов  додому і думав про цей  лист.  Я довго думав і побачив,  що ми,
міські хлопці,  ще дуже мало зробили і нам треба ще дуже  багато працювати,  щоб
зрівнятися з колгоспними піонерами. Мені дуже сподобався їхній лист, і я вирішив
переписати його  до свого щоденника на пам'ять.  І  от  я писав, писав — написав
усе, що тут написано, і лише тоді помітив,  що  мій щоденник  кінчається  і мені
нема де більше писати.

Ну що  ж, коли-небудь я куплю ще один загальний зошит і знову писатиму щоденник.
А зараз на цьому кінець.

Писав піонер

_Миколка_Синицин._










ОПОВІДАННЯ






















МИШКОВА КАША




Одного разу,  коли я жив з мамою на дачі, до мене в гості приїхав  Мишко. Я  так
зрадів, що  й сказати  не можна! Я дуже за Мишком  скучив. Мама також  була рада
його приїзду.

— Це дуже добре, що ти приїхав, — мовила вона. —  Вам удвох тут  веселіше  буде.
Мені,  до речі, завтра до міста треба поїхати. Я, можливо, затримаюся. Проживете
тут без мене два дні?

— Звичайно, проживемо, — кажу я. — Ми не маленькі!

— Тільки вам тут доведеться самим обід готувати. Зумієте?

— Зуміємо, — каже Мишко. — Що там не зуміти!

— Ну, зварите юшку й кашу. Адже кашу просто варити.

— Зваримо й кашу. Що там її варити! — каже Мишко.

Я кажу:

— Ти дивись, Мишко, що як не зуміємо! Ти ж не варив раніше.

— Не турбуйся!  Я бачив, як  мама  варить. Ситий  будеш, не помреш із голоду.  Я
такої каші зварю, що пальці оближеш!

Уранці  мама залишила нам хліба на два дні, варення, щоб ми чай  пили, показала,
де  які лежать продукти,  пояснила,  як  варити  юшку  й  кашу,  скільки  крупів
покласти, скільки чого. Ми все слухали, тільки я нічого  не запам'ятав. «Навіщо,
— думаю. — Таж Мишко знає».

Потім  мама  поїхала,  а ми  з  Мишком  надумалися піти  на  річку рибу  ловити.
Налаштували вудки, накопали черв'яків.

— Стривай, — кажу я. — А обід хто варитиме, якщо ми на річку підемо?

— Що  там варити! —  каже Мишко. —  Морока  сама! З'їмо весь хліб,  а  на вечерю
зваримо каші. Кашу можна без хліба їсти.

Накраяли  ми хліба, намастили його варенням і пішли на річку. Спершу викупались,
тоді розляглись на піску. Гріємося  на сонечку і  хліб з  варенням жуємо. А тоді
заходилися рибу ловити. Тільки  риба  погано  клювала:  спіймали  лише з десяток
пічкурів.  Цілий день ми  на річці  протинялися.  Надвечір  повернулися  додому.
Голодні!



— Ну, Мишко, — кажу, — ти спеціаліст. Що варити будемо? Лишень таке, щоб швидше.
Страх їсти хочеться.

— Давай кашу, — каже Мишко. — Кашу найпростіше.

— Ну що ж, кашу, то й кашу.

Розтопили плиту. Мишко насипав у каструлю крупів. Я кажу:

— Сип більше. Страх їсти хочеться!

Він насипав повну каструлю і води палив доверху.

— Чи не багато води? — запитую. — Розмазня вийде.

— Нічого,  мама завжди так робить. Ти тільки за плитою наглядай,  а я вже зварю,
будь певен.

Ну, я за плитою наглядаю, дрова підкладаю. А Мишко кашу варить, тобто не варить,
а сидить та на каструлю дивиться, вона сама вариться.

Незабаром стемніло, ми засвітили лампу.  Сидимо й  чекаємо, коли каша звариться.
Раптом бачу: кришка на каструлі трохи піднялась, і з-під неї каша лізе.

— Мишко, — кажу, — що це? Чому каша лізе?

— Куди?

— Біс її знає куди! З каструлі лізе!

Мишко  схопив ложку і ну кашу назад у каструлю  впихати. М'яв її, м'яв,  а  вона
неначе пухне в каструлі, так і вивалюється назовні.

— Не знаю, — каже Мишко, — чого вона вилазити надумала. Може, зварилась?

Я взяв ложку, покуштував: крупинки зовсім тверді.

— Мишко, — кажу, — а де ж вода поділася? Зовсім сухі крупи!

— Не знаю, — каже. — Я багато води налив. Може, дірка в каструлі?

Стали ми каструлю оглядати: ніякої дірки нема.

— Мабуть, випарувалась, — каже Мишко. — Треба ще підлити.

Він переклав зайві крупи  з каструлі в  тарілку і підлив у каструлю води. Варимо
далі. Варили, варили — дивимося, знову каша назовні лізе.

— А щоб тебе! — каже Мишко. — Куди ж ти лізеш?

Схопив ложку, знову став зайві крупи відбирати. Відібрав і знову бух туди кухоль
води.

— Ось бачиш, — каже, — ти думав, що води багато, а її ще доливати доводиться.

Варимо далі. Що за кумедія! Знову каша вилазить! Я кажу:

— Ти,  мабуть, багато  крупів насипав.  Вони  розбухають, і  їм тісно в каструлі
стає.

— Еге, —  каже  Мишко, — здається, я  передав куті меду. Це все  ти  винен: «Сип
більше. Їсти хочеться!»

— А звідки я знаю, скільки треба сипати? Адже ти казав, що вмієш варити.

— Ну й зварю, не заважай лишень.

— Будь ласка, я не заважатиму.

Відійшов я од плити, а Мишко варить, тобто не варить, а тільки  те й  робить, що
зайві крупи в тарілку відбирає. Весь  стіл заставив тарілками, як у ресторані, і
знай воду підливає.



Я не витримав і кажу:

— Ти щось не так робиш. Так і до ранку можна варити!

— А що ти думаєш, у  доброму ресторані  завжди обід звечора варять, щоб на ранок
устиг.

— Так  то, —  кажу, —  в ресторані! Їм  поспішати  нікуди,  у них багато  харчів
усіляких.

— А нам куди поспішати?

— Нам треба попоїсти та спати лягати. Дивись, уже дванадцята година.

— Встигнеш, — каже, — виспатись.

І знову плесь у каструлю кухоль води. Тут я зрозумів, у чому справа.

— Ти, — кажу, — весь час холодну воду ллєш, як же вона може зваритися.

— А по-твоєму, що — без води варити?

— Відібрати, —  кажу, — половину крупів і  налити  води  відразу більше, і нехай
собі вариться.

Взяв я у нього каструлю, відсипав із неї половину крупів.

— Наливай, — кажу, — тепер води по самі вінця.

Мишко взяв кухоль, поліз у відро.

— Нема, — каже, — води. Вся розійшлася.

— Що ж ми робитимемо? Як його по воду йти, темнота яка! — кажу. —  І колодязя не
побачиш.

— Дурниці! Зараз принесу.

Він узяв сірники,  прив'язав до відра мотузку  і  пішов до колодязя.  За хвилину
повертається.

— А вода де? — запитую.

— Вода… там, у колодязі.

— Сам знаю, що в колодязі. Де відро з водою?

— І відро, — каже, — в колодязі.

— Як — у колодязі?

— Так, у колодязі.

— Упустив?

— Упустив.

— Ах ти, — кажу, — розмазня! Ти що ж, заморити нас голодом хочеш? Чим тепер води
витягти?

— Чайником можна.

Я взяв чайник і кажу:

— Давай мотузку.

— І її нема, мотузки.

— Де ж вона?

— Там.

— Де — там?

— Ну… в колодязі.

— То ти, значить, з мотузкою відро впустив?

— Ну так.

Почали ми іншу мотузку шукати. Нема ніде.

— Нічого, — каже Мишко, — зараз піду попрошу в сусідів.

— Збожеволів! — кажу. — Ти подивися на годинника: сусіди давно сплять.

Тут, мов навмисне, обом нам пити захотілося; здається, сто карбованців за кухоль
води віддав би! Мишко каже:

— Це завжди  так  буває: коли  нема  води, то пити  хочеться  ще більше. Тому  в
пустелі завжди пити хочеться, що там нема води.

Я кажу:

— Ти не патякай, а шукай мотузку.

— Де ж її шукати?  Я  скрізь  дивився. Давай  волосінь од  вудки  прив'яжемо  до
чайника.

— А волосінь витримає?

— Та, може, витримає.

— А якщо не витримає?

— Ну, якщо не витримає, то… обірветься…

— Це й без тебе відомо.

Розмотали  ми  вудку,  прив'язали до чайника  волосінь  і  пішли до  колодязя. Я
опустив чайник у колодязь і  набрав води. Волосінь напнулась, як струна, ось-ось
лопне.

— Не витримає! — кажу. — Я відчуваю.

— Може, якщо піднімати обережно, то витримає, — каже Мишко.

Почав я  піднімати  потихеньку. Тільки-но  трохи підняв  над водою, шубовсть — і
нема чайника.

— Не витримала? — запитує Мишко.

— Звичайно, не витримала. Чим тепер витягати воду?

— Самоваром, — каже Мишко.

— Ні, вже  краще самовар  просто в  колодязь  кинути,  хоч клопоту  менше  буде.
Мотузки ж нема.

— Ну, каструлею.

— Що в нас, — кажу, — по-твоєму, каструльна крамниця?

— Тоді склянкою.

— Це скільки доведеться морочитися, поки склянкою води наносиш!

— Що ж робити? Адже треба кашу доварювати. І пити страшенно хочеться.

— Давай, — кажу, — кухлем. Кухоль усе-таки більший від склянки.

Прийшли  додому, прив'язали  волосінь до  кухля  так,  щоб  він не  перекидався.
Повернулись до колодязя. Витягли по кухлеві води, напились. Мишко каже:

— Це завжди так буває. Коли пити  хочеться, то здається, що ціле море  вип'єш, а
станеш пити,  то кухоль  вип'єш і  більше вже  не  хочеться, бо люди від природи
жадібні…

Я кажу:

— Нічого тут на людей набалакувати! Краще  неси мерщій каструлю з кашею сюди, ми
прямо в неї води натягаємо, щоб не бігати двадцять разів з кухлем.

Мишко приніс каструлю і поставив на цямрину.  Я її не помітив,  зачепив ліктем і
замалим не скинув у колодязь.

— Ох  ти, розтелепа! — кажу. — Навіщо мені каструлю  під лікоть підсунув? Візьми
її в руки і держи міцніше. І відійди од колодязя далі, а то ще й каша полетить у
колодязь.



Мишко взяв каструлю й одійшов від колодязя. Я натягав води.

Прийшли ми  додому. Каша у  нас  захолола, у  плиті потухло. Розтопили ми  знову
плиту і  знову заходилися кашу  варити.  Нарешті вона в нас закипіла,  зробилася
густа й почала пухкати: «Пух, пух!»

— О! — каже Мишко. — Добра каша вийшла, знаменита!

Я взяв ложку, покуштував:

— Тьху! Що це за каша! Гірка, несолона і тхне горілим.

Мишко й собі хотів покуштувати, але відразу ж виплюнув.

— Ні, — каже, — помирати буду, а такої каші не їстиму!

— Такої каші наїсишся, і вмерти можна! — кажу я.

— Не знаю.

— Диваки ми! — каже Мишко. — Таж у нас пічкурі є!

Я кажу:

— Ніколи тепер уже з пічкурами возитися! Незабаром світатиме.

— Та ми їх варити не будемо, а засмажимо. Адже це швидко — раз, і готове.

— Ну гаразд, — кажу, — якщо швидко. А коли буде, як каша, то краще не треба.

— В одну мить, ось побачиш.

Мишко  почистив пічкурів і поклав на сковорідку. Сковорідка нагрілась, пічкурі й
поприлипали до  неї.  Мишко  став вишкрябувати пічкурів із сковорідки ножем, усі
боки обідрав їм.

— Розумник! — кажу. — Хто ж рибу без олії смажить!

Мишко взяв  пляшку з олією. Налив олії на  сковорідку і засунув у плиту прямо на
гаряче вугілля  — щоб швидше засмажились. Олія  зашкварчала,  затріщала і раптом
спалахнула на сковорідці полум'ям. Мишко вихопив сковорідку з плити — олія палає
на ній. Я хотів залити водою, та води ж у нас в усій хаті ані краплини нема. Так
вона й горіла, поки вся олія не вигоріла. У кімнаті дим і сморід, а від пічкурів
самі вуглинки лишились.

— Ну, — каже Мишко, — що тепер смажити будемо?

— Ні, — кажу я, — більше я тобі нічого не дам смажити. Мало того, що ти продукти
зіпсуєш, то ще пожежу влаштуєш. Через тебе весь будинок згорить. Досить!

— Що ж робити? Таж їсти хочеться!

Спробували  ми сирі крупи  жувати —  бридко,  спробували  сиру цибулю  —  гірко.
Спробували олію без хліба їсти — нудить. Знайшли  банку з-під варення. Ну, ми її
вилизали і полягали спати. Вже зовсім пізно було.

Ранком  прокинулись голодні. Мишко відразу поліз по крупи, щоб варити кашу. Я як
побачив, то мене навіть дрож пройняв.

— Не  смій, —  кажу. — Зараз я піду до хазяйки, тітки Наталки, попрошу, щоб вона
нам каші зварила.

Ми пішли до  тітки  Наталки, розповіли  їй  усе, пообіцяли, що ми  з  Мишком усі
бур'яни в неї на городі виполемо, тільки  нехай вона допоможе нам кашу  зварити.
Тітка  Наталка  зглянулася  над  нами:  напоїла  нас  молоком,  дала пиріжків  з
капустою, а  тоді  посадила снідати.  Ми все їли  і їли,  так що тітчин Наталчин
Володя на нас дивувався, які ми голодні були.

Нарешті  ми  наїлись, попросили  у тітки Наталки  мотузку і  пішли  діставати  з
колодязя відро  й  чайник.  Довгенько  ми морочились  і, якби Мишко не  придумав
підківку  до  мотузки прив'язати, то нічого  б і  не  дістали.  А підківкою,  як
гачком, підчепили і відро, і чайник. Нічого не пропало — все витягли. А потім ми
з Мишком і Володею бур'яни на городі пололи.

Мишко казав:

— Бур'яни — це дрібниця, зовсім легке діло. Набагато легше, ніж кашу варити!








ДРУЖОК




Чудово нам з Мишком жилось на дачі! От де було привілля! Роби що хочеш, іди куди
хочеш. Можеш у ліс по гриби ходити чи по  ягоди або купатися в річці, а не хочеш
купатися — лови  рибу,  і  ніхто  слова тобі  не скаже. Коли в  мами закінчилася
відпустка і треба було збиратися назад до міста, ми навіть  засумували з Мишком.
Тітка Наталка помітила, що ми обоє  ходимо як мокрі курки, і ну  вмовляти  маму,
щоб  ми  з Мишком  залишилися  ще  пожити. Мама погодилась і домовилася з тіткою
Наталкою, щоб вона нас годувала й таке інше, а сама поїхала.

Ми з Мишком зостались у тітки  Наталки. А в  тітки Наталки була собака Діанка. І
от саме того дня, коли  мама поїхала,  Діанка раптом ощенилася: шестеро  цуценят
привела.  П'ятеро  чорних з рудими  латочками  й одне — зовсім руде, тільки одне
вухо в нього було чорне. Тітка Наталка побачила цуценят і каже:

— От лихо мені з цією Діанкою! Щоліта вона цуценят приводить!  Що з ними робити,
не знаю. Доведеться їх утопити.

Ми з Мишком кажемо:

— Навіщо топити? Адже вони також хочуть жити. Краще віддати сусідам.

— Та сусіди не хочуть брати, у них своїх собак повно, — сказала тітка Наталка. —
А мені теж не треба стільки собак.

Ми з Мишком стали просити:

— Тітонько, не треба їх топити! Нехай вони підростуть трішечки, тоді ми самі  їх
кому-небудь віддамо.

Тітка  Наталка погодилась, і цуценятка лишились.  Незабаром вони підросли, стали
бігати подвір'ям і дзявкати:  «Дзяв! Дзяв!»  — зовсім  як справжні  собаки. Ми з
Мишком цілими днями гралися з ними.

Тітка Наталка кілька разів  нагадувала нам, щоб ми роздали цуценят, але нам було
жалко Діанку. Адже вона скучатиме за своїми дітьми, думали ми.

— Даремно  я вам повірила, —  сказала.  тітка  Наталка. —  Тепер я бачу,  що всі
цуценята зостануться в мене. Що я робитиму з такою  зграєю собак? На них  самого
корму скільки треба!

Довелося нам  з  Мишком  братися до  діла. Ну  й намучилися ж ми! Ніхто не хотів
цуценят.  Кілька днів підряд ми носили їх по всьому селищу й насилу прилаштували
трьох цуценят. Ще двох  ми  віднесли до  сусіднього села.  У нас  лишилось  одне
цуценя, те, що було руде з  чорним вухом. Нам воно найбільше подобалось. У нього
був такий гарний писок і  дуже красиві очі, такі великі, ніби  воно весь час  із
чогось дивувалось. Мишко ніяк не хотів розлучатися з цим цуценям і написав своїй
мамі такого листа:

«Люба матусю!  Дозволь мені  тримати  цуценятко маленьке. Воно  дуже  гарне, все
руде, а вухо  чорне,  і  я його  дуже люблю. За  це  я тебе  слухатиму,  і добре
вчитимусь, і цуценятко вчитиму, щоб з нього виріс хороший, великий собака».

Ми  назвали  цуценятко  Дружком.  Мишко  казав,  що  купить  книжку  про те,  як
дресирувати собак, і вчитиме Дружка по книжці.

Минуло кілька днів, а від Мишкової мами так  і не було відповіді. Тобто надійшов
лист, але в ньому  зовсім нічого  про Дружка не говорилось. Мишкова мама писала,
щоб ми приїжджали додому, бо вона турбується, як ми тут живемо самі.

Ми  з Мишком того ж дня поклали собі їхати,  і він сказав,  що повезе Дружка без
дозволу, бо він не винен, що лист не дійшов.

— Як же ви повезете своє  цуценя? — запитала тітка  Наталка. — Адже в  поїзді не
дозволяють возити собак. Побачить кондуктор і оштрафує.

— Нічого, — каже Мишко, — ми його в чемодан сховаємо, ніхто й не побачить.

Ми переклали з Мишкового чемодана все до мене в рюкзак, просвердлили їв чемодані
дірки цвяхом,  щоб Дружок, не  задихнувся, поклали туди  окраєць хліба і  шматок
смаженої курки на випадок, якщо Дружок зголодніє, а Дружка посадили в чемодан  і
пішли з тіткою Наталкою на станцію.

Цілу дорогу Дружок сидів у чемодані мовчки, і ми були впевнені, що довеземо його
благополучно.  На  станції  тітка  Наталка  пішла  по  квитки,   а  ми  вирішили
подивитися, що робить Дружок. Мишко  відчинив  чемодан. Дружок спокійно лежав на
дні і, задерши голову догори, мружив очі від світла.

— Молодець  Дружок! — радів  Мишко. — Це такий  розумний  пес!.. Розуміє,  що ми
веземо його тайкома.

Ми погладили  Дружка й зачинили чемодан. Невдовзі підійшов поїзд. Тітка  Наталка
посадила нас  у  вагон,  і ми  попрощалися з  нею. У вагоні ми вибрали  для себе
затишне  місце.  Одна  лавочка була  зовсім  вільна,  а  напроти сиділа бабуся і
дрімала. Більше нікого не було. Мишко  засунув чемодан під лавку. Поїзд рушив, і
ми поїхали.




* * *



Спочатку все йшло  добре,  але на наступній станції почали сідати нові пасажири.
До нас підбігло якесь довгоноге дівчисько з кісками й зацокотіло, як сорока:

— Тьотю Надю! Дядю Федю! Ходіть сюди! Швидше, швидше, тут місця є!

Тітка Надія і дядько Федір пробрались до нашої лавочки.

— Сюди, сюди! — цокотіло дівчисько. — Сідайте! Я отут сяду з тітонькою Надійкою,
а дядечко Федечко нехай сяде поруч з хлопчиками.

— Не галасуй так, Оленочко, — сказала тітка Надія.

І вони разом сіли навпроти нас, поруч з  бабусею, а  дядько Федір  засунув свого
чемодана під лавку і сів поруч з нами.

— Ой, як гарно! — заплескала в  долоні  Оленочка. —  З одного боку  три  дядечки
сидять, а з другого — три тітоньки.

Ми з  Мишком відвернулись і  стали  дивитись у  вікно.  Спочатку все  було тихо,
тільки  колеса   постукували.  Потім  під  лавкою  почулося   шарудіння  і  щось
зашкреблося, ніби миша.

— Це Дружок! — зашепотів Мишко. — А що, коли кондуктор прийде?

— Нічого, може, він і не почує.

— А якщо Дружок гавкати почне?

Дружок потихеньку шкрябав, ніби хотів прошкребти в чемодані дірку.

— Ой, мамуню, миша! — заверещала ця дзига Оленочка і підібгала під себе ноги.

— Що ти вигадуєш! — сказала тітка Надія. — Звідки тут миша?

— А ось послухай! Послухай!

Тут  Мишко  щосили   закашляв  і  штовхнув  чемодан  ногою.  Дружок  на  хвилину
вгамувався, потім потихеньку заскавулів. Усі здивовано переглянулись, а Мишко ну
мерщій терти по  шибці  пальцем так, щоб скло  пищало. Дядько Федір подивився на
Мишка суворо й сказав:

— Хлопчику, перестань! Це на нерви діє.

У цей  час позаду хтось заграв на  гармошці, і Дружка не стало чути. Ми зраділи.
Але гармошка скоро затихла.

— Нумо пісень співати! — шепоче Мишко.

— Незручно, — кажу я.

— То давай голосно вірші читати.

— Давай. Починай.

З-під лавки запищало. Мишко закашляв і швидше почав вірші:



 Травка зеленіє, сонечко блищить,
 Ластівка з весною з-за моря летить.



У вагоні пролунав сміх. Хтось сказав:

— Надворі скоро осінь, а в нас тут весна починається!

Оленка захихикала й каже:

— Які хлоп'ята кумедні! То шкрябають, як миші, то  по шибці пальцями  скриплять,
то вірші читають.

Та Мишко  ні на кого  не звертав уваги. Коли цей  вірш закінчився, він  розпочав
іншого й відбивав такт ногами:



 Мій садок зелений, свіжий,
 В нім бузку палахкотінь.
 Від пахучої черемхи
 І від лип розлогих тінь.





— Ну, ось і літо прийшло: бузок, бачте, зацвів! — жартували пасажири.

А в Мишка без будь-якого попередження настала зима:



 Зима!.. Радіючи, в ґринджоли
 Конячку селянин запріг;
 По первопуттю через поле
 Вона чвалає, вчувши сніг…[Переклад М. Рильського.]



А потім чомусь усе пішло шкереберть, і після зими настала раптом осінь.



 Знуджена картина!
 Хмари угорі.
 Дощик так і ллється,
 Мокро у дворі.



Тут Дружок жалібно заскиглив у чемодані, і Мишко закричав щосили:



 Що ти рано в гості,
 Осене, прийшла?
 Ще ж бо просить серце
 Світла і тепла!



Бабуся, яка дрімала навпроти, прокинулася, закивала головою і каже:

— Правильно,  дитинко, правильно! Рано осінь  до нас прийшла. Ще діткам погуляти
хочеться,  на  сонечку  погрітися, а  тут осінь!  Ти,  любенький, гарно  віршики
говориш, гарно!

І  вона погладила Мишка по  голові.  Мишко  непомітно  штовхнув  мене під лавкою
ногою, щоб я читав далі, а в мене, як на те, усі вірші з голови вилетіли, тільки
одна пісня крутилась. Не довго роздумуючи, я гаркнув щосили на зразок віршів:



 Копав, копав криниченьку
 У вишневому саду…



Дядько Федір скривився:

— От лихо! Ще один виконавець знайшовся!

А Оленка надула губки і каже:

— Пхе! Знайшов що читати! Якусь криниченьку.

А я відтарабанив цю пісню двічі підряд і взявся до іншої:



 Сиджу у закові, в темниці сирій,
 Змужнілий в неволі орел молодий…[Переклад Л. Первомайського.]



— От би  тебе засадити  куди-небудь, щоб ти не псував  людям нервів! — пробурчав
дядько Федір.

— Ти не хвилюйся, — говорила  йому тітка  Надія. — Хлопці віршики повторюють, що
тут такого!

Але  дядько Федір все ж таки  хвилювався і тер лоба рукою, неначе в нього голова
боліла. Я замовк, але тут Мишко прийшов на допомогу й став читати з виразом:



 Спокійна українська ніч.
 Прозоре небо, зорі сяють…[Переклад А. Малишка, М. Рильського.]



— О! — засміялись у вагоні. — На Україну потрапив! Куди ж іще залетить?

На зупинці увійшли нові пасажири:

— Ого, та тут вірші читають! Весело буде їхати.

А Мишко вже подорожував Кавказом:



 Кавказ піді мною. Стою в вишині
 Німий і самотній край яру страшного…[Переклад М. Рильського.]





Так він об'їхав мало  не  весь світ і попав  навіть  на Північ.  Там він охрип і
знову штовхнув мене під лавкою  ногою. Я  ніяк  не міг пригадати, які ще бувають
вірші, і знову взявся до пісні:



 Занедужав я в дорозі,
 Та й набрався я біди…



— А цей усе якісь пісні читає, — засміялась Оленка.

— А я винен, що Мишко усі вірші перечитав? — сказав я і взявся до нової пісні:



 Де ти бродиш, моя доле?
 Не докличусь я тебе…



— Ні,  братику, — пробурчав  дядько  Федір, — якщо  так допікатимеш  усіх своїми
віршами, то не докличешся своєї долі!

Він знову заходився терти рукою лоба, потім узяв з-під лавки чемодан і вийшов на
площадку.

Поїзд підходив  до міста. Пасажири загомоніли, брали свої речі  і товпилися коло
виходу. Ми теж  схопили чемодан та рюкзак  і стали  пролазити на площадку. Поїзд
зупинився. Ми вилізли з вагона і пішли додому. В чемодані було тихо.

— Дивись, — сказав Мишко, — коли  не треба,  то він  мовчить,  а коли треба було
мовчати, він цілу дорогу скавулів.

— Треба подивитись, — може, він там задихнувся? — кажу я.

Мишко поставив чемодан на землю, відкрив його… і ми остовпіли:

Дружка в чемодані не  було! Замість  нього лежали якісь книжки, зошити,  рушник,
мило, окуляри в роговій оправі, в'язальні спиці.



— Що це? — каже Мишко. — Куди ж Дружок подівся?

Тут я зрозумів, у чому справа.

— Стій! — кажу. — Та це ж не наш чемодан!

Мишко подивився і каже:

— Правда!  В  нашому  чемодані  були  дірки  просвердлені,  і  потім,  наш   був
коричневий, а цей рудий якийсь. Ох я і роззява! Схопив чужий чемодан!

— Біжімо мерщій назад, може, наш чемодан так і стоїть під лавкою, — сказав я.

Прибігли ми на вокзал. Поїзд ще не відійшов. Та ми забули, в якому вагоні їхали.
Стали бігати по всіх вагонах і заглядати під лавки. Обшукали весь поїзд. Я кажу:

— Напевне, його забрав хто-небудь.

— Давай ще раз пройдемо по вагонах, — каже Мишко.

Ми ще раз обшукали  всі вагони. Нічого не знайшли. Стоїмо з чужим чемоданом і не
знаємо, що робити. Тут прийшов провідник і прогнав нас.

— Нічого, — каже, — по вагонах шастати!

Пішли ми додому. Я зайшов до Мишка, щоб вивантажити з рюкзака його речі. Мишкова
мама побачила, що він мало не плаче, і питає:

— Що з тобою?

— Дружок пропав!

— Який Дружок?

— Ну, цуценя. Хіба не одержувала листа?

— Ні, не одержувала.

— Ну от! А я писав.

Мишко  став  розповідати, який  гарний  був Дружок,  як  ми його везли і як  він
загубився. Наприкінці Мишко заплакав, а я пішов додому й не знаю, що було далі.




* * *



Наступного дня Мишко приходить до мене й каже:

— Знаєш, тепер виходить — я злодій!

— Чому?

— Ну, я ж чужий чемодан узяв.

— Ти ж помилково.

— Злодій теж може сказати, що він помилково.

— Тобі ж ніхто не каже, що ти злодій.

— Не каже, а все-таки совісно. Може, тій людині цей чемодан потрібний. Я повинен
повернути.

— Та як же ти знайдеш що людину?

— А я напишу записки, що знайшов чемодан,  і розклею по  всьому місту.  Господар
побачить записку і прийде по свій чемодан.

— Правильно! — кажу я.

— Давай записки писати.

Накраяли ми паперу й стали писати:

«Ми знайшли чемодан у вагоні. Одержати в Мишка Козлова. Піщана вулиця,  № 8, кв.
3».

Написали десь із двадцять таких записок. Я кажу:

— Напишімо ще  записки,  щоб нам повернули  Дружка. Може,  наш чемодан теж хтось
помилково взяв.

— Напевне, його той громадянин узяв, який з нами у поїзді їхав, — сказав Мишко.

Накраяли ми ще паперу й ну писати:

«Хто знайшов  у  чемодані  цуценя,  дуже  просимо  повернути Козлову  Мишку  або
написати на адресу: Піщана вулиця, № 8, кв. 3».

Написали і цих записок десь із двадцять і пішли їх  по місту розклеювати. Клеїли
на розі кожної вулиці, на ліхтарних стовпах…



Тільки записок виявилося  мало. Ми повернулися додому і стали ще записки писати.
Писали,  писали  —  раптом  дзвінок.  Мишко  побіг відчиняти. Увійшла  незнайома
тітонька.

— Вам кого? — запитує Мишко.

— Мишка Козлова.

Мишко здивувався: звідки вона його знає?

— А навіщо?

— Я, — каже, — чемодан загубила.

— А! — зрадів Мишко. — Ходіть сюди. Ось він, ваш чемодан.

Тітонька подивилася і каже:

— Це не мій.

— Як — не ваш? — здивувався Мишко.

— Мій був більший, чорний, а цей рудий.

— Ну, тоді вашого  у нас  нема, — каже  Мишко. — Ми іншого не знаходили. От коли
знайдемо, тоді будь ласка.

Тітонька засміялася і каже:

— Ви неправильно робите, хлопці. Чемодан треба сховати і нікому не показувати, а
якщо прийдуть по нього, то  ви спочатку запитайте, який був чемодан і що в ньому
лежало. Коли вам дадуть правильну відповідь, тоді повертайте чемодан. А  так вам
хто-небудь скаже: «Мій чемодан»,  і забере,  а це й не  його  зовсім. Усякі люди
бувають!

— Правильно! — каже Мишко. — А ми й не подумали!

Тітонька пішла.

— От  бачиш, — каже Мишко, — відразу подіяло! Не встигли  ми записки наклеїти, а
люди вже приходять. Нічого, може й Дружок знайдеться!

Ми сховали чемодан під ліжко,  але  в цей  день до  нас більше ніхто не прийшов.
Зате  наступного  дня  у  нас  перебувало  чимало  народу.  Ми з  Мишком  навіть
дивувались,  як багато людей гублять  свої  чемодани  й  різні  інші  речі. Один
громадянин забув чемодан у трамваї і теж прийшов до нас, інший забув  в автобусі
скриньку з  цвяхами, у третього торік пропала скриня — усі йшли  до нас,  неначе
тут було бюро знахідок. З кожним днем приходило чимраз більше народу.

— Дивуюся! — казав Мишко. — Приходять лише  ті, у кого пропав чемодан чи  хоч би
скриня, а ті, котрі знайшли чемодан, спокійнісінько сидять дома.

— А чого їм  турбуватися?  Хто загубив, той  шукає, а хто  знайшов, чого йому ще
ходити?

— Могли б хоч листа написати, — каже Мишко. — Ми б самі прийшли.




* * *



Якось  ми з Мишком  сиділи  вдома.  Раптом  хтось постукав у двері. Мишко  побіг
відчиняти.  Виявилось,  листоноша.  Мишко  радісний  вбіг  до кімнати з листом у
руках.

— Може, це  про нашого  Дружка! — сказав він і  заходився розбирати на  конверті
адресу, яка була написана нерозбірливими закарлюками.

Весь конверт було поцятковано штемпелями та наклейками з написами.

— Це не  нам лист, — сказав  нарешті Мишко. —  Це мамі.  Якась  занадто грамотна
людина  писала. В одному  слові  дві  помилки  зробила: замість «Піщана»  вулиця
написала  «Пічна». Певно, лист довго по  місту  ходив, поки  куди треба  дійшов…
Мамо! — закричав Мишко. — Тобі лист від якогось грамотія!

— Що це за грамотій?

— А ось почитай листа.

Мама розірвала конверт і стала читати напівголосно.

— «Люба матусю! Дозволь мені тримати  цуценятко маленьке. Воно дуже  гарне,  все
руде, а вухо чорне, і я його дуже люблю…» Що це? — каже мама. — Це ж ти писав!

Я засміявся і подивився на Мишка. А він почервонів, як варений рак, і втік.




* * *



Ми з Мишкам утратили надію відшукати Дружка, але Мишко часто згадував про нього:

— Де він тепер? Який у нього господар? Може, він зла людина і кривдить Дружка? А
може, Дружок так і залишився в чемодані й загинув там з голоду? Нехай би мені не
повернули його, а тільки хоч би сказали, що він живий і що йому добре!

Скоро канікули закінчились, і  настав час  іти до школи.  Ми були. раді, бо дуже
любили вчитись і вже скучили за школою. В цей день ми встали рано-рано, одяглись
у все нове  й чисте. Я пішов до Мишка, щоб розбудити  його, й зустрівся з ним на
сходах. Він якраз ішов до мене, щоб розбудити мене.

Ми думали, що  в цьому  році  пас навчатиме Віра  Олександрівна,  яка  вчила нас
торік,  але  виявилося,  що  в  нас тепер  буде  зовсім  нова  вчителька.  Надія
Вікторівна, бо Віра Олександрівна перейшла до іншої школи. Надія Вікторівна дала
нам розклад уроків, сказала, які  будуть  потрібні підручники, і стала викликати
нас усіх по журналу, щоб познайомитися з нами. А потім запитала:

— Діти, ви вчили минулого року вірш Пушкіна «Зима»?

— Вчили! — загули всі хором.

— Хто пам'ятає цей вірш?

Всі мовчали. Я шепочу Мишкові:

— Ти ж пам'ятаєш?

— Пам'ятаю.

— То піднімай руку!

Мишко підніс руку.

— Ну, виходь на середину й читай, — сказала вчителька.

Мишко підійшов до столу й почав читати з виразом:



Зима!.. Радіючи, в ґринджоли

Конячку селянин запріг;

По первопуттю через поле

Вона чвалає, вчувши сніг…



Він  читав  усе далі й  далі, а вчителька спершу дивилась на нього пильно, потім
наморщила лоба, ніби пригадала щось, тоді раптом простягла до Мишка руку й каже:

— Стривай, стривай! Я  пригадала: адже ти той  хлопчик, який їхав у поїзді і всю
дорогу читав вірші? Правда?

Мишко засоромився і каже:

— Правда.

— Ну, сідай, а після уроків зайдеш до мене в учительську.

— А вірші не треба кінчати? — запитав Мишко.

— Не треба. Я й так бачу, що ти знаєш.

Мишко сів і ну штовхати мене під партою ногою:

— Це вона! Та тітонька, яка  з нами у поїзді їхала.  Ще з нею  було  дівчисько —
Оленка й дядечко, який сердився. Дядько Федір, пам'ятаєш?

— Пам'ятаю, — кажу. — Я її теж упізнав, тільки-но ти вірші почав читати.

— Ну,  що  тепер буде? —  турбувався Мишко. —  Навіщо  вона  мене в  учительську
викликала? Напевне, перепаде нам за те, що ми тоді галасували в поїзді!

Ми з  Мишком  так хвилювалися,  що  навіть  не помітили, як заняття закінчились.
Останніми вийшли з  класу, і Мишко пішов в учительську. Я зостався чекати його в
коридорі. Нарешті він звідти вийшов.

— Ну, що тобі вчителька сказала? — питаю я.

— Виявляється, ми її чемодан узяли, тобто не її, а того дядечка. Та це однаково.
Вона запитала, чи  не взяли ми помилково чужий чемодан. Я сказав, що взяли. Вона
почала розпитувати,  що в цьому чемодані було, і  взнала, що це їхній  чемодані.
Вона звеліла сьогодні ж принести їй чемодан і дала адресу.

Мишко  показав  мені папірця, на  якому була  записана  адреса.  Ми швидше пішли
додому, взяли чемодан і подалися за адресою. Нам відчинила двері Оленка,  яку ми
бачили в поїзді.

— Вам кого? — запитала вона.

А ми забули, як звати вчительку.

— Почекайте, — каже Мишко. — Ось тут на папірці записано… Надію Вікторівну.

Оленка каже:

— Ви, певно, чемодан принесли?

— Принесли.

— Ну, заходьте.

Вона провела нас до кімнати і закричала:

— Тьотю Надю! Дядю Федю! Хлопчики чемодан принесли!

Надія Вікторівна й дядько Федір зайшли до кімнати. Дядько Федір відкрив чемодан,
побачив свої окуляри й одразу начепив їх на носа.

— Ось вони, мої любі старі окуляри! — зрадів він. — Як добре, що вони знайшлися!
А то я до нових окулярів ніяк не можу звикнути.



Мишко каже:

— Ми нічого не чіпали. Все чекали, коли господар  знайдеться.  Ми  навіть скрізь
оголошення наклеїли, що знайшли чемодан.

— Ну  от! — сказав дядько Федір. —  А  я ніколи  не читаю  об'яв на стінах.  Ну,
нічого, наступного разу буду розумніший — завжди читатиму.

Оленка кудись пішла, а тоді повернулась  до кімнати, а за нею бігло цуценя. Воно
було все руде, тільки одне вухо мало чорне.

— Глянь! — прошепотів Мишко.

Цуценя насторожилося, трохи підняло своє вухо й подивилось на нас.

— Дружок! — закричали ми.

Дружок заскавулів од радості, кинувся до нас, стрибає, гавкає. Мишко схопив його
на руки:

— Дружок! Вірний мій пес! Значить, ти не забув нас?

Дружок лизав йому щоки,  а  Мишко цілував його  прямо в  писок. Оленка сміялася,
плескала в долоні й кричала:

— Ми його в  чемодані з поїзда принесли!  Ми помилково ваш чемодан узяли. Це все
дядечко Федір винен!

— Так, —  сказав дядько Федір, — це моя провина.  Я перший узяв  ваш чемодан,  а
тоді вже ви мій взяли.

Вони віддали  нам чемодан, в якому Дружок  їхав у поїзді. Оленка, певно, дуже не
хотіла розлучатися з Дружком. На очах у неї навіть сльози були. Мишко сказав, що
наступного року в Діанки знов будуть  цуценятка, тоді ми виберемо найкрасивіше і
привеземо їй.

— Неодмінно привезіть, — сказала Оленка.

Ми попрощались і вийшли  на вулицю. Дружок сидів на руках у Мишка, крутив на всі
боки головою, і  очі  в нього  були такі, ніби  він з усього дивувався. Напевне,
Оленка весь час тримала його вдома і нічого йому не показувала.

Коли ми  підійшли до  будинку, у нас на  ґанку сиділи дві тітки й дядько.  Вони,
виявляється, нас чекали.

— Ви, напевне, по чемодан прийшли? — запитали ми їх.

— Так, — сказали вони. — Це ви ті хлопці, котрі чемодан знайшли?

— Так,  це  ми, — кажемо ми. —  Тільки  ніякого чемодана тепер у  нас нема.  Вже
знайшовся господар, і ми віддали.

— То ви б познімали свої записки, а то тільки людей бентежите. Доводиться  через
вас даремне час гаяти!

Вони побуркотіли і розійшлись. А ми  з Мишком того ж  дня обійшли всі місця,  де
наклеїли записки, і обідрали їх.










ТЕЛЕФОН




Якось ми  з  Мишком  були в  іграшковій  крамниці  й побачили  чудову іграшку  —
телефон.  У великій дерев'яній коробці лежали два телефонні апарати, дві трубки,
в  які говорити й слухати, і ціла котушка дроту. Продавець пояснила нам, що коли
один телефон поставити в одній квартирі, а другий —  у сусідів і з'єднати обидва
апарати дротом, то можна перемовлятися.

— От би нам  купити!  Ми якраз сусіди, — сказав  Мишко. — Добряча штука!  Це  не
якась проста іграшка, котру поламаєш і викинеш. Це корисна річ!

— Так, —  кажу  я, —  дуже корисна  штука!  Захотів  поговорити,  взяв трубку  —
поговорив, і ходити нікуди не треба.

— Зручність! — захоплювався Мишко. — Сидиш дома і розмовляєш. Чудово!

Ми з  Мишком  надумалися складати гроші, щоб купити телефон. Два тижні підряд ми
не їли  морозива,  не  ходили в кіно — все гроші відкладали. Нарешті  наскладали
скільки було потрібно й купили телефон.

Примчали з крамниці додому з коробкою. Один телефон у мене поставили, другий — у
Мишка  і від мого телефону протягли дріт через кватирку вниз, прямо до Мишкового
телефону.

— Ну, — каже Мишко, — спробуємо розмовляти. Біжи нагору і слухай.

Я помчав до себе, взяв трубку і слухаю, а трубка вже кричить Мишковим голосом:

— Алло! Алло!

Я теж як закричу:

— Алло!

— Чути що-небудь? — кричить Мишко.

— Чути. А тобі чути?

— Чути. От здорово! Тобі добре чути?

— Добре. А тобі?

— І мені добре! Ха-ха-ха! Чути, як я сміюся?

— Чути. Ха-ха-ха! А тобі чути?

— Чути. Слухай, зараз я до тебе прийду.

Мишко прибіг до мене, і ми стали обніматися з радості:

— Добре, що купили телефон! Правда? — каже Мишко.

— Звичайно, — кажу, — добре.

— Слухай, зараз я піду назад і подзвоню тобі.

Він побіг і подзвонив знову.

Я взяв трубку:

— Алло!

— Алло!

— Чути?

— Чути.

— Добре?

— Добре.

— І в мене добре. Давай розмовляти.

— Давай, — кажу. — А про що розмовляти?

— Ну, про що… Про що-небудь… Добре, що ми купили телефон, правда?

— Правда.

— От якби не купили, було б погано. Правда?

— Правда.

— Ну?

— Що «ну»?

— Чому ж ти не розмовляєш?

— А ти чому не розмовляєш?

— Та я  не знаю,  про  що розмовляти, —  каже Мишко. — Це завжди так буває: коли
треба розмовляти, то не знаєш, про що розмовляти, а коли не треба розмовляти, то
розмовляєш і розмовляєш…

Я кажу:

— Давай ось що: подумаємо, а коли придумаємо, тоді подзвонимо.

— Гаразд.

Я повісив трубку і став думати. Раптом дзвінок. Я взяв трубку.

— Ну, придумав? — питає Мишко.



— Ні ще, не придумав.

— Я теж іще не придумав.

— Навіщо ж ти дзвониш, коли не придумав?

— А я думав, що ти придумав.

— Я сам тоді подзвонив би.

— А я думав, що ти не здогадаєшся.

— Що ж я, по-твоєму, віслюк?

— Ні, який же ти віслюк! Ти зовсім не віслюк! Хіба я кажу, що ти віслюк?

— А що ти кажеш?

— Нічого. Кажу, що ти не віслюк.

— Ну гаразд, годі тобі про віслюка торочити! Нумо краще уроки вчити.

— Нумо.

Я повісив трубку й сів за уроки. Раптом Мишко знову дзвонить:

— Слухай, зараз я співатиму й на роялі гратиму по телефону.

— Ну, співай, — кажу.

Почулося якесь  сичання, потім забренькала музика, і  раптом  Мишко  заспівав не
своїм голосом:



Куди, куди ви відлетіли,

Весни моєї красні дні-і-і?[Переклад М. Рильського.]



«Що це? — думаю. — Де  він так співати навчився?» Раптом Мишко  сам з'являється.
Рот аж до вух.

— Ти думав, що я співаю? Це патефон по телефону співає! Дай-но я послухаю.

Я дав йому трубку. Він слухав, слухав, потім як шпурне трубку — і бігцем униз. Я
взяв трубку,  а там «Пш-ш-ш! Др-р-р! Др-р-р!»  Напевно, платівка закінчилась.  Я
знову сів за уроки. Знову дзвінок. Я взяв трубку.

— Алло!

А з трубки:

— Гав! Гав! Гав!

— Ти чого, — кажу, — по-собачому гавкаєш?

— Це не я. Це з тобою Дружок розмовляє. Чуєш, як він кусає трубку зубами?

— Чую.

— Це я йому в писок тицяю трубкою, а він її зубами гризе.

— Ти б краще не псував трубки.



— Нічого, вона  залізна…  Ой! Іди геть! Я  тобі покажу,  як кусатися! Ось  тобі!
(Гав! Гав! Гав!) Кусається, розумієш?

— Розумію, — кажу.

Знову сів за уроки. Через хвилину дзвінок. Я взяв трубку,  а там щось  дзижчить:
«Дзз-з-и!»

— Алло, — кричу я.

«Дзз-з-и! Ззи-и!»

— Чим ти там дзижчиш?

— Мухою.

— Якою мухою?

— Ну, просто мухою. Я її держу перед трубкою, а вона крильцями махає і дзижчить.

Цілий вечір ми з Мишком дзвонили один одному і вигадували  різні штуки: співали,
кричали, гарчали,  мукали, навіть  пошепки розмовляли  — все було чути.  Уроки я
закінчив пізно й думаю:

«Подзвоню ще раз Мишкові, перед тим як лягти спати».

Подзвонив, а він не відповідає.

«Що ж це? — думаю. —  Невже  телефон  зіпсувався?» Подзвонив ще раз — знову нема
відповіді. Думаю: «Треба піти довідатися, в чому справа».

Прибігаю  до  нього… Лелечко!  Він  телефон поклав  на стіл і ламає.  Батарею  з
апарата витяг, дзвоника розібрав й вже трубку розгвинчує.

— Стій! — кажу. — Ти навіщо телефон ламаєш?

— Та я не ламаю. Я тільки хочу подивитись, як  його збудовано. Розберу, а  потім
складу назад.

— Та хіба ти складеш? Це тямити треба.

— Ну я й тямлю. Що тут ще не тямити!

Він розгвинтив трубку, вийняв з неї якісь залізячки і почав відколупувати круглу
платівку,  яка  всередині  була.  Платівка випала, і з трубки  посипався  чорний
порошок. Мишко злякався і почав збирати порошок назад у трубку.

— Ну, от бачиш, — кажу, — що ти накоїв!

— Нічого, — каже, — я зараз складу все, як було.

І  став складати.  Морочився, морочився… Гвинтики  маленькі, загвинчувати важко.
Нарешті  склав трубку, тільки залізячка в нього  одна залишилась  і два гвинтики
зайвих.

— А це звідки — залізячка? — питаю.

— Ох  я роззява! — каже Мишко. — Забув! Її треба було  там усередині прикрутити.
Доведеться знову розбирати трубку.

— Ну, — кажу, — я піду додому, а ти, тільки-но буде готове, подзвони мені.

Пішов  я додому  й чекаю. Чекав, чекав,  так  нічого  не дочекався  і спати ліг.
Ранком телефон як задзеленчить! Я зіскочив неодягнений, ухопив трубку і кричу:

— Слухаю!

А з трубки у відповідь:

— Ти чого рохкаєш?

— Як це — рохкаю? Я не рохкаю, — кажу я.

— Кинь рохкати! Говори по-людському! — кричить Мишко.

— Я й говорю по-людському. Навіщо мені рохкати?

— Ну, годі тобі пустувати! Однак я не повірю, що ти порося до кімнати притяг.

— Та кажуть же тобі, що ніякого поросяти нема! — розсердився я.

Мишко замовк. Через хвилину приходить до мене:

— Ти чого рохкав по телефону?

— Я не рохкав.

— Я ж чув.

— Та навіщо ж мені рохкати?

— Не  знаю, — каже. — Тільки  у  мене в трубці все «рох-рох» та  «рох-рох».  Ось
піди, коли не віриш, послухай.

Я пішов до нього, подзвонив по телефону.

— Алло!

Спочатку нічого не було чути, а потім потихеньку так:

«Рох! Рох! Рох!»

Я кажу:

— Рохкає.

А у відповідь знову:

«Рох! Рох! Рох!»

— Рохкає! — кричу я.

А з трубки невгаває: «Рох! Рох! Рох! Рох!»

Тут я зрозумів, у чому справа, і побіг до Мишка.

— Це ти, — кажу, — телефон зіпсував!

— Чому?

— Ти розбирав його, от і зіпсував у себе в трубці щось.

— Мабуть, я щось неправильно склав, — каже Мишко. — Треба поправити.

— Як же тепер поправиш?

— А я подивлюся, як твій телефон зроблено, і свій зроблю точнісінько так.

— Не дам я свого телефону розбирати!

— Та ти не бійся! Я обережно. Треба ж полагодити!

І почав лагодити. Копирсався,  копирсався — і полагодив так, що зовсім нічого не
чути. Навіть рохкати перестало.

— Ну, що тепер робити? — запитую я.

— Знаєш, — каже Мишко, — ходімо до крамниці, де купили, може, там полагодять.

Пішли ми  до іграшкової крамниці,  але  там  телефонів  не лагодили і навіть  не
знали, де лагодять. Цілий день ми ходили засмучені. Раптом Мишко придумав:

— Диваки ми! Ми ж можемо по телеграфу перемовлятися!

— Як — по телеграфу?

— Дуже просто: крапка,  тире. Адже дзвоник діє!  Короткий дзвінок  —  крапка,  а
довгий — тире. Вивчимо азбуку Морзе і будемо перемовлятися!

Дістали ми азбуку Морзе і ну вчити: «А» — крапка,  тире; «Б» — тире, три крапки;
«В» — крапка, два тире… Вивчили всю азбуку і стали перемовлятися. Спочатку у нас
виходило   повільно,  а   потім   ми   навчилися,   як   справжні  телеграфісти:
«тринь-тринь-тринь!» — і все зрозуміло. Це навіть цікавіше, ніж простий телефон.
Тільки це тривало  недовго. Якось дзвоню Мишкові вранці,  а він  не  відповідає.
«Ну, — думаю, —  спить  ще». Подзвонив  пізніше —  знову не відповідає. Пішов до
нього і стукаю в двері. Мишко відчинив і каже:

— Ти чого в двері тарабаниш? Не бачиш, чи що?

І показує на дверях ґудзика.

— Що це? — питаю.

— Ґудзик.

— Який?

— Електричний. У нас тепер електричний дзвоник є, так що можеш дзвонити.

— Де ти взяв?

— Сам зробив.

— З чого?

— З телефону.

— Як з телефону?

— Дуже  просто. Дзвоника з  телефону видер, ґудзика — теж. І батарею  з телефону
вийняв. Була іграшка — стала річ!

— Яке ж ти мав право телефона розбирати? — кажу я.

— Яке право! Я свого телефона розібрав. Твого ж не чіпав.

— Але ж наш телефон спільний! Коли б я  знав, що ти поламаєш, то й не купував би
з тобою! Навіщо мені телефон, коли розмовляти ні з ким!

— А навіщо нам розмовляти? Адже недалеко живемо, можна й так прийти поговорити.

— Я з тобою і розмовляти після цього не хочу!

Розгнівався я на нього і три дні з ним не розмовляв. З нудьги і я свого телефона
розібрав і зробив з нього електричний дзвоник.  Тільки не так, як у Мишка. Я все
акуратно  обладнав. Батарею поставив  коло дверей  на поличці, від неї по  стіні
дрота протягнув до електричного дзвоника й ґудзика. А ґудзик до дверей гарненько
гвинтиками пригвинтив,  щоб  він не теліпався на  одному цвяхові,  як  у  Мишка.
Навіть тато й мама похвалили мене за те, що я зробив таку корисну річ у домівці.

Я пішов до Мишка, щоб розповісти йому, що в мене тепер також електричний дзвоник
є.

Підходжу до  дверей, дзвоню… Натискував ґудзика, натискував — ніхто не відчиняє.
«Може, дзвоник зіпсувався?» —  думаю. Почав  у двері стукати. Мишко відчинив.  Я
запитую:

— Що ж дзвоник, не діє?

— Не діє.

— Чому?

— Та я батарею розібрав.

— Навіщо?

— Ну, я хотів подивитися, з чого батарею зроблено.

— Як же, — кажу, — ти тепер будеш — без телефону і без дзвоника?

— Нічого, — зітхнув він, — якось буду!

Пішов я додому, а сам думаю: «Чому Мишко такий незугарний? Навіщо він усе ламає?
» Мені навіть шкода його стало.

Увечері ліг я спати і довго не міг заснути, все пригадував: як у нас був телефон
і як з  нього вийшов електричний дзвоник. Потім я почав думати про електрику, як
вона утворюється в батареї і з чого. Всі давно вже спали, а я все думав про це і
ніяк  не міг заснути. Тоді я підвівся, засвітив  лампу,  зняв з полиці батарею і
розламав її.  В батареї виявилась якась рідина,  а  в  ній мокла чорна  паличка,
загорнута  в ганчірочку. Я  зрозумів,  що електрика утворювалася з цієї  рідини.
Потім ліг у постіль і швидко заснув.








БЕНГАЛЬСЬКІ ВОГНІ




Скільки клопоту у нас із  Мишком було перед Новим роком! Ми вже давно готувалися
до свята:  клеїли  паперові ланцюжки на ялинку,  вирізували прапорці,  лаштували
різні ялинкові прикраси. Все було  б добре,  але  тут Мишко  дістав  десь  книгу
«Цікава хімія» і вичитав у ній, як зробити самому бенгальські вогні.

З  цього й  розпочався гармидер! Цілісінькими днями Мишко товк у ступі сірку  та
цукор,  стругав  алюмінієві  ошурки  й  підпалював  суміш на  пробу.  По  всьому
будинкові  йшов дим і  смерділо  задушливими  газами. Сусіди сердились, а ніяких
бенгальських вогнів не виходило.

Та Мишко  не журився. Він навіть  покликав до себе на ялинку багатьох хлопців із
нашого класу й хвастався, що в нього будуть бенгальські вогні.

— Вони знаєте які! — казав Мишко. — Вони виблискують, як срібло, і  розсипаються
на всі боки вогненними бризками.

Я кажу Мишкові:

— Що ж ти наробив? Покликав хлопців, а ніяких бенгальських вогнів не буде.

— Чому не буде? Буде! Ще багато часу. Все встигну зробити.

Напередодні Нового року він приходить до мене й каже:

— Слухай, час нам по ялинки їхати, а. то залишимося ми на свята без ялинок.

— Сьогодні вже пізно, — відповів я. — Завтра поїдемо.

— Так завтра ж ялинку прикрашати треба.

— Нічого, —  кажу я. — Прикрашати треба ввечері, а  ми  поїдемо вдень, відразу ж
після школи.

Ми з  Мишко  уже  давно домовились  поїхати по ялинки в Горєлкіно, де ми  жили в
тітки Наталки  на дачі. Тітчин Наталчин чоловік  працював  лісником  і ще влітку
сказав, щоб ми приїжджали до нього в ліс по ялинки. Я навіть заздалегідь ублагав
маму, щоб вона дозволила мені поїхати в ліс.

Наступного дня я приходжу до Мишка по обіді,  а він сидить і  товче  бенгальські
вогні в ступі.

— Що ж ти, — кажу, — не міг раніше зробити? Їхати час, а ти вовтузишся!

— Та я робив і раніше, тільки, мабуть, мало сірки клав. Вони сичать, димлять,  а
горіти не горять.

— Ну й кинь, однаково нічого не вийде.

— Ні, тепер, мабуть,  вийде.  Треба  тільки  більше сірки  класти.  Дай-но  мені
алюмінієву каструлю, он на підвіконні.

— Де ж каструля? Тут тільки сковорідка, — кажу я.

— Сковорідка?.. Ех, ти! Та це ж і є колишня каструля. Давай її сюди.

Я передав йому сковорідку, і він заходився шкребти її по краях терпугом.

— То в тебе, значить, каструля на сковорідку перетворилася? — запитую я.

— Атож, —  каже  Мишко. —  Я  її  пиляв  терпугом, пиляв,  от  вона  і зробилася
сковорідкою. Та нічого, сковорідка теж у господарстві потрібна.

— Що ж тобі мама сказала?

— Нічого не сказала. Вона ще не бачила.

— А коли побачить?

— Що ж… Побачить то й побачить. Я, коли виросту, нову каструлю їй куплю.

— Це довго ждати, поки ти виростеш!

— Нічого.

Мишко  нашкріб ошурок, висипав порошок із ступки,  налив клею, розмішав усе  це,
так що  вийшло  тісто, схоже  на  замазку.  З цієї  замазки  він  наробив довгих
ковбасок, накрутив їх на дротинки і розіклав на фанерці сушитися.

— Ну  ось, —  каже, —  висохнуть, —  і  будуть готові, тільки треба  від  Дружка
сховати.

— Навіщо від нього ховати?

— Зжере.

— Як — зжере? Хіба собаки бенгальські вогні їдять?

— Не знаю.  Інші,  може, й не  їдять,  а Дружок їсть.  Одного  разу я залишив їх
сохнути, входжу — а він їх гризе. Напевно, думав, що то цукерки.

— Ну, сховай їх у піч. Там тепло, і Дружок не дістане.

— У  піч теж не можна. Якось я сховав їх у піч, а мама прийшла і запалила — вони
й згоріли. Я їх краще на шафу покладу, — каже Мишко.

Мишко виліз на стілець і поклав фанерку на шафу.

— Адже  ти  знаєш,  який  Дружок, — каже Мишко. —  Він завжди  мої  речі  хапає!
Пам'ятаєш,  він затягнув мого лівого  черевика,  так  що ми  його ніде  не могли
знайти. Довелося мені тоді три дні ходити у валянках, поки інші черевики купили.
Надворі  теплінь, а  я  ходжу  у  валянках, наче обморожений! А  потім уже, коли
купили інші  черевики, ми цього черевика, котрий один лишився, викинули, бо кому
він потрібен  —  один  черевик! А коли  його викинули,  відшукався  той черевик,
котрий загубився. Виявилось  — його Дружок  затягнув на кухню під піч. Ну, ми  й
цього черевика  викинули, бо коли  б  першого  не  викинули,  то й другого  б не
викинули,  а  коли вже першого викинули, то  й  другого  викинули. Так  обидва й
викинули.

Я кажу:

— Годі тобі базікати! Одягайся швидше, їхати треба.

Мишко вдягнувся, ми взяли сокиру й помчали. на вокзал. А тут поїзд якраз  пішов,
і довелося нам дожидати іншого. Ну,  нічого, діждались,  поїхали.  їхали, їхали,
нарешті приїхали.  Злізли в Горєлкіному  і пішли прямо до лісничого. Він дав нам
квитанцію на дві ялинки, показав ділянку, де дозволялося рубати, і ми  пішли  до
лісу. Довкола багато ялинок, тільки Мишкові вони всі не подобалися.

— Я  така людина, — хвалився  він, —  що  коли  вже поїхав  до  лісу,  то зрубаю
найкращу ялинку, а то і їздити не варт.

Залізли ми в самісіньку гущавину.

— Треба рубати хутчій, — кажу я. — Скоро й смеркати почне.

— Що ж рубати, коли нічого рубати!

— Ось, — кажу, — гарна ялинка.

Мишко оглянув ялинку з усіх боків і каже:

— Вона, звичайно, гарна, тільки не зовсім. Правду кажучи, зовсім негарна: куца.

— Як це — куца?

— Верхівка в неї коротка. Мені такої ялинки і задарма не треба!

Знайшли ми іншу ялинку.

— А оця кульгава, — каже Мишко.

— Як — кульгава?

— Так, кульгава. Бачиш, у неї нога внизу закривляється.

— Яка нога?

— Ну, стовбур.

— Стовбур! Так би й казав!

Знайшли ми ще одну ялинку.

— Лиса, — каже Мишко.

— Сам ти лисий! Як це ялинка може бути лисою?

— Звичайно,  лиса!  Бачиш,  яка  вона ріденька,  уся просвічується. Один стовбур
видно. Просто не ялинка, а палиця!

І так весь час: то лиса, то кульгава, то ще якась!

— Ну, — кажу, —  тебе слухати  — до ночі  ялинки не зрубаєш! Знайшов  собі путню
ялиночку, зрубав і віддав сокиру Мишкові: — Рубай хутчій, нам додому їхати час.

А він неначе весь ліс узявся обшукати. Що я вже  і просив його і сварив — нічого
не допомагало. Нарешті він знайшов ялинку на свій смак, зрубав, і ми пішли назад
на станцію. Йшли, йшли, а ліс усе не кінчається.

— Може, ми не в той бік ідемо? — каже Мишко.

Пішли ми в інший бік. йшли, йшли — усе ліс та й  ліс! Тут  і смеркати почало. Ми
звертаємо то в один бік, то в інший. Зовсім заплуталися.

— От бачиш, — кажу, — що ти накоїв!

— Що ж я накоїв? Я ж не винен, що так швидко вечір настав.

— А скільки ти ялинку вибирав? А дома  скільки вовтузився?  Ось доведеться через
тебе в лісі ночувати!

— Що ти! — злякався Мишко. — Адже сьогодні хлопці прийдуть. Треба дорогу шукати.

Скоро зовсім стемніло. На небі засяяв місяць. Довкола, мов велетні, стояли чорні
стовбури дерев. За кожним деревом  нам увижалися вовки. Ми зупинились і  боялися
йти вперед.

— Нумо кричати! — каже Мишко.

Тут ми як закричимо разом:

— Агов!

«Агов!» — відповіла луна.

— Агов! Агов! — закричали ми знову щосили.

«Агов! Аг-гов!» — повторила луна.

— Може, нам краще не кричати? — каже Мишко.

— Чому?

— Ще вовки почують і прибіжать.

— Тут, мабуть, ніяких вовків нема.

— А що як є! Краще ходімо швидше.

Я кажу:

— Ходімо прямо, а то ми ніяк на дорогу не виберемося.

Пішли ми знову. Мишко все оглядався і питав:





— А що робити, коли нападають вовки, а рушниці нема?

— Жбурляти в них палаючі головешки, — кажу я.

— А де їх брати, ці головешки?

— Розкласти вогнище — ось тобі й головешки.

— А в тебе є сірники?

— Нема.

— А вони на дерево можуть вилізти?

— Хто?

— Та вовки.

— Вовки? Ні, не можуть.

— Тоді, якщо на нас нападуть вовки, ми заліземо на дерево і сидітимемо до ранку.

— Що ти! Хіба висидиш на дереві до ранку?

— Чому не висидиш?

— Змерзнеш і впадеш.

— Чому змерзнеш? Адже нам не холодно.

— Нам не холодно, бо ми рухаємося, а спробуй посидь на дереві без руху — відразу
змерзнеш.

— А навіщо сидіти без руху? — каже Мишко. — Можна сидіти й йогами дриґати.

— Втомишся — цілу ніч на дереві ногами дриґати!

Ми продиралися  крізь густі чагарники, спотикалися  через пні,  провалювалися по
коліна в снігу. Йти ставало важче й важче. Ми дуже втомилися.

— Киньмо ялинки! — кажу я.

— Шкода, — каже Мишко. — До  мене хлопці  сьогодні прийдуть. Як  же я без ялинки
буду?

— Тут коли б нам самим, — кажу, — вибратися! Чого ще про ялинки думати!

— Стривай, — каже Мишко. — Треба одному попереду йти і протоптувати дорогу, тоді
другому легше буде. Мінятимемося по черзі.

Ми зупинилися, перепочили. Тоді Мишко пішов  попереду, а я  за ним услід.  Йшли,
йшли…  Я зупинився, щоб перекласти ялинку на інше плече. Хотів іти далі, дивлюся
— нема Мишка! Щез, ніби провалився крізь землю зі своєю ялинкою.

Я кричу:

— Мишко!

А він не відповідає.

— Мишко! Гей! Куди ж ти подівся?

Нема відповіді.

Я пішов обережно вперед, дивлюсь — а там урвище! Я мало не впав в_урвище. Бачу —
внизу ворушиться щось темне.

— Гей! Це ти, Мишко?

— Я! Я, здається, з гори скотився!

— Чому ж ти не відповідаєш? Я тут гукаю, гукаю…

— Відповіси тут, коли я ногу забив!

Я спустився до нього, а там дорога. Мишко сидить посеред  дороги й коліно руками
тре.

— Що з тобою?

— Коліно забив. Нога, розумієш, підвернулась.

— Боляче?

— Боляче! Я посиджу.

— Ну, посидьмо, — кажу я.

Посідали ми з ним на снігу. Сиділи, сиділи, поки нас холод пройняв. Я кажу:

— Тут  і  замерзнути можна! Може, ходімо по дорозі? Вона нас куди-небудь виведе:
або на станцію, або до лісничого, або в село яке-небудь. Не замерзати ж у лісі!

Мишко хотів устати, але тут же заохав і знову сів.

— Не можу, — каже.

— Що ж тепер робити? Давай я понесу тебе на плечах, — кажу я.

— Та хіба ти донесеш?

— Спробую.

Мишко підвівся й поліз мені на спину. Кректав, кректав,  насилу виліз. Важкий! Я
зігнувся в три погибелі.

— Ну, неси! — каже Мишко.

Тільки пройшов я кілька кроків, підковзнувся — і бебех у сніг.

— Ой! — зарепетував Мишко. — У мене нога болить, а ти мене в сніг кидаєш!

— Я ж не навмисне!

— Не брався б, якщо не можеш!

— Лихо мені з тобою! —  кажу я. — То ти з бенгальськими  вогнями  морочишся,  то
ялинку аж поки засутеніло, вибирав, а тепер ось забився… Пропадеш тут з тобою!

— Можеш не пропадати!..

— Як же не пропадати?

— Іди сам. Це все я винен. Я вмовив тебе по ялинки їхати.

— Отже, я тебе покинути повинен?

— То й що ж? Я й сам дійду. Посиджу, нога перестане — я й піду.

— Та ну  тебе! Нікуди я без  тебе  не піду.  Разом приїхали, разом і повернутися
повинні. Треба придумати що-небудь.

— Що ж ти придумаєш?

— Може, санки зробити? Сокира в нас є.

— Як же ти із сокири санки зробиш?

— Та не із сокири, голово! Зрубати дерево, а з дерева — санки.

— Таж цвяхів нема.

— Треба подумати, — кажу я.

І став думати. А Мишко все на снігу сидить. Я підтягнув до нього ялинку й кажу:

— Ти краще на ялинку сядь, а то простудишся. Він сів на ялинку. Тут  мені ось що
спало на думку.

— Мишко, — кажу я, — а що, коли тебе повезти на ялинці?

— Як — на ялинці?

— А отак: ти сиди, а я за стовбур тягтиму. Ану, тримайсь!

Я схопив  ялинку  за  стовбур і  поволік. От як  ловко  придумав! Сніг на дорозі
твердий, укочений, ялинка по ньому легко йде, а Мишко на ній — мов на санках!

— Чудово! — кажу я. — Ану, держи сокиру.



Віддав йому сокиру. Мишко вмостився зручніше, і я повіз його по дорозі. Скоро ми
вибралися на узлісся й відразу побачили вогники.

— Мишко! — кажу. — Станція!

Здалеку вже було чути гук поїзда.

— Швидше! — каже Мишко. — Запізнимося на поїзда.

Я побіг щодуху. Мишко кричить:

— Наддай ходи! Запізнимося!

Поїзд уже  під'їжджав до  станції. Тут  і  ми наспіли.  Підбігаємо до  вагона. Я
підсадив Мишка. Поїзд рушив, я скочив  на  підніжку  і  ялинку  за  собою  втяг.
Пасажири у вагоні картали нас за те, що ялинка колюча.

Хтось запитав:

— Де ви взяли таку обідрану ялинку?

Ми почали  розповідати, що  з нами в лісі скоїлося. Тоді всі стали  жаліти  нас.
Одна тітонька посадила Мишка на лавку, зняла з нього валянок і оглянула ногу.

— Нічого страшного нема, — сказала вона. — Просто забив.

— А я думав, що ногу зламав, так вона в мене боліла, — каже Мишко.

Хтось сказав:

— Нічого, до весілля заживе!

Усі засміялися. Одна тітонька дала нам по пирогу, а інша — цукерок. Ми  зраділи,
бо дуже зголодніли.

— Що ж ми тепер будемо робити? — кажу я. — У нас на двох одна ялинка.

— Віддай її на сьогодні мені, — каже Мишко, — і на тому кінець.

— Як це кінець? Я її  тягнув через увесь ліс  та ще тебе на ній віз, а тепер сам
без ялинки залишусь?

— Так ти мені її тільки на сьогодні дай, а завтра я тобі поверну назад.

— Гарненька, —  кажу, — штука! В усіх хлопців свято,  а в мене навіть ялинки  не
буде!

— Ну ти зрозумій, — каже Мишко, —  до  мене сьогодні хлопці прийдуть! Що ж я без
ялинки робитиму?

— Ну, покажеш їм свої бенгальські вогні. Що, хлопці ялинки не бачили?

— Таж бенгальські вогні, мабуть, не горітимуть. Я їх уже двадцять  разів робив —
нічого не виходить. Тільки дим, та й годі!

— А може, вийде?

— Ні, я й не згадуватиму про це. Може, хлопці вже забули.

— Е, ні, не забули! Не треба було завчасу хвалитися.

— Якби в  мене ялинка була, —  каже Мишко, —  я про  бенгальські вогні що-небудь
вигадав би і якось викрутився б, а тепер просто не знаю, що діяти.

— Ні, —  кажу, —  не можу я тобі ялинку віддати. В  мене ще жодного року  так не
було, щоб ялинки не було.

— Ну будь другом, виручи! Ти мене вже не раз виручав!

— Що ж, я тебе завжди виручати повинен?

— Ну,  востаннє!  Я тобі що хочеш за це дам. Візьми мої  лижі, ковзани, чарівний
ліхтар, альбом з марками. Ти ж сам знаєш, що в мене є. Вибирай що завгодно.

— Гаразд, — сказав я. — Коли так, віддай мені свого Дружка.

Мишко  задумався. Він одвернувся  й довго мовчав. Тоді подивився на мене — очі у
нього були сумні — і сказав:

— Ні, Дружка я не можу віддати.

— Ну от! Казав «що завгодно», а тепер…

— Я забув про Дружка… Я, коли говорив, думав про  предмети. А Дружок не предмет,
він живий.

— То й що ж? Простий собака! Якби він хоч породистий був.

— Він же не  винен, що він не породистий! Однак він любить мене. Коли мене вдома
немає, він думає про  мене,  а коли я приходжу,  радіє і махає хвостом… Ні,  хай
буде що  буде! Хай хлопці сміються з мене,  а з Дружком  я не  розлучуся, навіть
коли б ти мені дав цілу гору золота!

— Ну гаразд, — кажу я, — бери тоді ялинку задарма.

— Навіщо задарма?  Коли вже я  обіцяв  будь-що, то й бери будь-що. Хочеш, я тобі
дам чарівний ліхтар з усіма малюнками? Ти  ж дуже хотів, щоб у тебе був чарівний
ліхтар.

— Ні, не треба мені чарівного ліхтаря. Бери так.

— Ти ж стільки трудився заради ялинки — навіщо віддавати задарма?

— Ну й нехай! Мені нічого не треба.

— Ну й мені задарма не треба, — каже Мишко.

— То це ж не зовсім задарма, — кажу я. — Просто так, заради дружби. Адже  дружба
дорожча за чарівний ліхтар! Хай це буде наша спільна ялинка.

Поки ми розмовляли, поїзд  підійшов до  станції. Ми й не помітили, як доїхали. У
Мишка нога зовсім перестала боліти. Він тільки трохи накульгував, коли ми зійшли
з поїзда.

Я спочатку  забіг  додому, щоб мама не  турбувалась,  а  тоді помчав до  Мишка —
прикрашати нашу спільну ялинку.

Ялинка  вже стояла  посеред  кімнати,  і Мишко  заклеював обідрані місця зеленим
папером. Ми ще не закінчили прикрашати ялинку, як почали збиратися хлопці.

— Що ж ти, покликав на ялинку, а сам навіть не прикрасив її! — образились вони.

Ми стали розповідати про  наші пригоди,  а Мишко навіть  прибрехав,  ніби на нас
напали  у лісі  вовки і ми від них  сховалися на  дерево. Хлопці  не  повірили і
сміялися  з  нас. Мишко  спочатку  переконував  їх, а  тоді  махнув рукою  і сам
сміявся. Мишкові  мама  й тато пішли зустрічати Новий рік  до сусідів, а для нас
мама приготувала великий круглий пиріг з варенням та інші різні смачні речі, щоб
ми теж могли добре зустріти Новий рік.

Ми залишилися самі в кімнаті. Хлопці нікого  не соромились і мало не  на головах
ходили. Ніколи я не чув такого галасу!  А Мишко галасував найбільше за всіх. Ну,
я-то розумів, чому він так  розійшовся. Він старався, щоб  хто-небудь із хлопців
не згадав про бенгальські вогні, й вигадував щораз нові фокуси.

Потім  ми  запалили на ялинці  різноколірні  електричні  лампочки, і тут  раптом
годинник почав відбивати дванадцяту годину.

— Ура! — вигукнув Мишко. — З Новим роком!

— Ура! — підхопили хлопці. — З Новим роком! Ур-а-а!

Мишко вже вважав, що все закінчилося благополучно, і загорлав:

— А тепер сідайте за стіл, хлопці, буде чай з пирогом!

— А бенгальські вогні де? — закричав хтось.

— Бенгальські вогні? — розгубився Мишко. — Вони ще не готові.

— Що ж ти, покликав на ялинку, казав, бенгальські вогні будуть… Це обман!







— Слово честі, хлопці, ніякого обману нема! Бенгальські вогні є, тільки вони  ще
сирі…

— Ану, покажи. Може, вони вже висохли. А може, ніяких бенгальських вогнів нема?

Мишко неохоче поліз на шафу й мало не впав звідти  разом з ковбасками. Вони  вже
висохли й перетворились у тверді палички.

— Ну от! — загаласували хлопці. — Зовсім сухі! Що ти обдурюєш!

— Це тільки  так здається, — виправдовувався Мишко. — Їм ще довго сохнути треба.
Вони не горітимуть.

— А ось ми зараз подивимося! — загаласували хлопці.

Вони розхапали усі палички, загнули дротинки гачечками і розвішали їх на ялинці.

— Стривайте, хлопці, — волав Мишко, — треба спершу перевірити!

Але його ніхто не слухав.

Хлопці взяли сірники й підпалили всі бенгальські вогні відразу.

Тут почулося сичання, немов уся кімната наповнилася гадюками. Хлопці шарахнулися
навсібіч.  Раптом  бенгальські  вогні  спалахнули,  заблискотіли  і  розсипалися
довкола вогненними бризками. Це був фейєрверк! Ні, який там фейєрверк — північне
сяйво! Виверження вулкапа! Вся ялинка сяяла й сипала  навколо сріблом. Ми стояли
мов зачаровані й дивилися, дивилися.

Нарешті вогні  догоріли,  і  вся  кімната  сповнилась  якимось їдким, задушливим
димом. Хлопці чхали, кашляли, терли руками очі. Ми всі юрбою кинулися в коридор,
але дим з кімнати шугнув за нами. Тоді хлопці стали хапати свої пальта й шапки й
розходитися.

— Хлопці, а чай з пирогом? — надривався Мишко.



Але ніхто не  звертав на нього  уваги. Хлопці кашляли, одягались і  розходились.
Мишко вчепився в мене, відняв мою шапку і закричав:

— Не йди хоч ти! Залишся хоч заради дружби! Будемо чай з пирогом пити!

Ми  з  Мишкам залишилися самі. Дим  потроху  розвіявся, але до кімнати  однак не
можна було  ввійти. Тоді Мишко  зав'язав рота мокрою хусткою, підбіг до  пирога,
схопив його і приніс на кухню.

Чайник уже закипів, і ми  пили чай  з пирогом.  Пиріг був  смачний, і  варенням,
тільки він все-таки пропах  димом  від бенгальських вогнів. Але це нічого.  Ми з
Мишком з'їли півпирога, а другу половину доїв Дружок.












ТУК-ТУК-ТУК




Ми  втрьох —  я, Мишко і Костик  — приїхали  до піонертабору на день раніше, ніж
весь загін. У нас було завдання: прикрасити приміщення до приїзду дітей. Ми самі
просили нашого вожатого Вітю послати нас уперед.

Нам дуже хотілося швидше в табір.

Вітя погодився і сам поїхав з  нами. Коли ми приїхали, в будинку вже закінчували
прибирати. Ми розвішали на стінах плакати, картини, які привезли з собою,  потім
нарізали з барвистого паперу прапорців, нанизали їх на  шворочки і  повісили під
стелею.  Тоді нарвали в  полі квітів,  наробили  з них букетів і  розставили  на
вікнах у банках з водою. Гарно вийшло!

Увечері вожатий Вітя поїхав назад до  міста. Марія Максимівна, табірний  сторож,
яка жила поряд у маленькому будинку, сказала, щоб ми  йшли ночувати до неї,  але
ми не схотіли. Мишко сказав,  що  ми  нічого  не  боїмось і ночуватимемо самі  в
будинку. Марія Максимівна пішла, а  ми  наставили на подвір'ї  самовар, сіли  на
ґаночку й відпочивали.

Хороше  було в  таборі!  Коло самого  будинку  росла висока горобина,  а  вздовж
паркана — величезні старі липи. На них безліч круглих воронячих гнізд.

Ворони  кружляли над  липами і  голосно каркали.  У  повітрі  гули  хрущі.  Вони
метались у різні боки,  налітали  на  стіни будинку  й  падали  на  землю. Мишко
підбирав їх і складав у коробочку.

А потім  сонечко  сховалося  за  лісом,  і  хмари  на  небі спалахнули  червоним
полум'ям. Так  гарно стало!  Коли  б  у мене  були фарби,  я б одразу  намалював
картину: вгорі  червоні  хмари, а внизу наш  самовар. А від самовара  шугає  дим
прямо до хмар, як з пароплавної труби.

Потім  хмари згасли  і стали сірі, неначе гори. Все змінилося  навкруги.  Нам аж
почало здаватися, ніби ми якимсь дивом потрапили в інші краї.

Самовар закипів. Ми перенесли його до  кімнати, засвітили лампу й сіли пити чай.
У  вікно налетіли нічні метелики;  вони кружляли навколо лампи, мовби танцювали.
Все було якось незвичайно. Тихо так, тільки самовар на столі шумить. Ми сидимо і
п'ємо чай, самі собі господарі.

Після чаю Мишко защепнув на гачок двері ще й мотузкою за ручку прив'язав.

— Щоб не залізли розбійники, — каже.

— Не бійся, — кажемо ми, — ніхто не залізе.

— Я не боюся. Так, про всяк випадок. І віконниці треба зачинити.

Ми  посміялися з  нього, але  віконниці зачинили  все-таки, про всяк випадок,  і
стали вкладатися спати. Зсунули троє ліжок докупи, щоб зручніше було розмовляти.

Мишко попросився усередину. Костик каже:

— Ти, либонь, хочеш, щоб розбійники спершу  нас повбивали, а тоді тільки за тебе
взялися. Ну, гаразд, лягай.

Пустили його всередину. Та він однаково, напевне, боявся: узяв на кухні сокиру й
засунув її собі під подушку. Ми з Костиком мало не луснули від сміху.

— Ти  тільки  нас  не  зарубай  помилково, —  кажемо. —  А  то  подумаєш, що  ми
розбійники, і цюкнеш по голові сокирою.

— Не бійтеся, — каже Мишко, — не цюкну!

Погасили ми  лампу і  ну  в  темряві розповідати  один  одному  казки.  Спочатку
розповів Мишко, потім я, а коли черга дійшла до  Костика, він  почав якусь довгу
страшну  казку про  чаклунів, про відьом, про  чортів і про  Кощея Безсмертного.
Мишко  від  страху  закутався  з  головою  в  ковдру і став просити  Костика  не
розповідати  більше цієї  казки.  А Костик, щоб  полякати Мишка,  ще кулаками по
стіні стукає і каже, ніби це чорти  стукають. Мені самому зробилося страшно, і я
сказав Костикові, щоб він перестав.

Нарешті Костик угамувався. Мишко заспокоївся і заснув. Стало тихо. Ми з Костиком
чомусь довго не могли заснути. Лежимо, прислухаємося, як Мишкові хрущі в коробці
шарудять.

— Темно, як у льохові! — сказав Костик.

— Це тому, що віконниці зачинені, — кажу я.

— А все-таки ми хоробрі! Не боїмося самі ночувати! — каже Костик.

Скоро трішечки посвітлішало. Стало видно щілини у віконницях.

— Напевне, вже світанок, — каже Костик. — Тепер ночі зовсім короткі.

— А може, місяць зійшов?

Нарешті я задрімав. Раптом чую крізь сон:

Тук-тук-тук!

Я прокинувся. Мишко й Костик сплять. Я розбудив Костика.

— Хтось стукає, — кажу.

— Хто ж може стукати?



— А ось послухай.

Прислухались ми. Тихо. Потім знову:

Тук-тук-тук!

— У двері стукають, — каже Костик. — Хто ж це?

Почекали ми. Не стукають більше.

«Може, примарилося», — думаємо. Раптом знову:

Тук-тук-тук! Тук-тук-тук!

— Тихіше, — шепоче Костик, — не треба озиватися. Може, постукає й піде.

Почекали. Раптом знову:

Тук-тук-тук! Тра-та-та-та!

— Ах, щоб тебе розірвало! Не йде звідси! — каже Костик.

— Може, це з міста хто-небудь приїхав? — кажу я.

— Навіщо ж так пізно їздити? Почекаємо. Якщо постукає ще, запитаємо.

Чекаємо. Нікого нема.

— Мабуть, пішов, — каже Костик.

Тільки-но ми заспокоїлись, раптом знову:

Тра-та-та-та!

Я підскочив у постелі від несподіванки.

— Ходімо, — кажу, — запитаємо.

— Ходімо.

Підкралися до дверей.

— Хто там? — запитує Костик.

Тихо. Ніхто не відповідає.

— Хто там?

Мовчить.

— Хто там?

Ніякої відповіді.

— Мабуть, пішов, — кажу я.

Вернулись ми назад. Тільки одійшли від дверей:

Тук-тук-тук! Трах-та-тах!

Кинулися ми знову до дверей:

— Хто там?

Мовчить.

— Що він, глухий, чи що? — каже Костик.

Стоїмо ми, прислухаємося. За дверима неначе об стінку хтось-треться.

— Хто там?

Нічого не відповідає.

Одійшли ми від дверей. Раптом знову:

Тук-тук-тук!

Залізли  ми  на ліжко  і дихати боїмося.  Сиділи,  сиділи  —  не  стукає більше.
Полягали. Думаємо, не буде більше стукати.

Тихо. Раптом чуємо — шурхотить по дахові. І раптом по залізу:

Бух-бух-бух! Трах!

— На дах видерся! — прошепотів Костик.

Раптом з другого боку:

Бум-бум-бум! Бах!

— Та тут не один, а двоє! — кажу я. — Що ж це вони, дах розібрати хочуть?

Схопилися ми  з ліжок, зачинили двері  до  сусідньої  кімнати, звідки був хід на
горище. До  дверей стіл приставили  і ще одним  столом та ліжком  підперли. А на
дахові  все  стукають:  то  один,  то другий,  то всі разом. І ще третій до  них
долучився. І знову ще хтось у двері грюкати почав.

— Може, це хто-небудь навмисне, щоб налякати нас, — кажу я.

— Вийти, — каже Костик, — та надавати їм духопеликів, щоб не заважали спати!

— Ще нам, — кажу, — надають. Раптом їх там чоловік з двадцятеро!

— А може, це й не люди!

— А хто ж?

— Чорти які-небудь.

— Облиш, — кажу, — казки розказувати! І без казок страшно!

А Мишко спить і нічого не чує. Йому хоч би що!

— Може, розбудити його? — питаю.

— Не  треба.  Нехай поки що  спить, — каже  Костик. — Знаєш, який-він боягуз. До
смерті перелякається.

Втомилися  ми, прямо  з ніг  падаємо. Спати  хочеться! Костик заліз у  постіль і
каже:

— Набридла мені вся ця музика! Хай там собі хоч голови розіб'ють на дахові. Дуже
мені потрібно звертати увагу.



Я витяг у Мишка з-під подушки сокиру, поклав  її біля  себе в ліжко і теж приліг
відпочити. Стук на дахові ставав частішим і тихішим. Мені вже здалося, що це дощ
по дахові стукає, і я не помітив, як знову заснув.

Ранком прокидаємося від страшенного гуркоту. На подвір'ї гамір і крик.

Я схопив сокиру, підбіг до дверей.

— Хто там? — питаю.

І раптом чую голос Віті, вожатого:

— Відчиніть, хлопці! Що там з вами трапилось? Півгодини достукатися не можемо.

Я відчинив двері. Всі хлопці юрбою ввалилися до кімнати. Вітя побачив сокиру.

— Навіщо сокира? — питає. — І що у вас за погром такий?

Ми  з Костиком почали розповідати,  що тут  уночі  трапилось.  Але  ніхто нам не
вірив, усі сміялися з нас І казали, що це нам з переляку. здалося. Ми з Костиком
мало не плакали від образи.

Раптом згори почувся стукіт.

— Цитьте! — закричав Костик і підняв палець догори.

Хлопці замовкли і почали прислухатись.

Тук-тук-тук! — стукало щось на дахові.

Хлопці завмерли від подиву. Ми з Костиком відчинили двері й потихеньку вийшли на
подвір'я. Всі пішли за нами. Ми одійшли від будинку і глянули на дах. Там сиділа
звичайна ворона і щось дзьобала.



Тук-тук-тук! Бух-бух! — стукала вона по жерсті дзьобом.

Хлопці побачили  ворону й засміялися так голосно, що ворона залопотіла крилами і
полетіла.  Хлопці  відразу  притягли  драбину, кілька  чоловік  залізло  на  дах
подивитися, що там дзьобала ворона.

— Тут торішні ягоди горобини лежать. Напевне, ворони дзьобають їх і  стукають по
дахові! — закричали хлопці.

— Звідки ж тут ягоди горобини беруться? — кажемо ми.

— Та тут же навколо горобина росте. Ось ягоди прямо на дах і падають.

— Стривайте, а в двері ж хто стукав? — кажу я.

— Справді, — каже Костик, — навіщо це воронам знадобилось у двері стукати? Ви ще
скажете, що ворони навмисне у двері стукали, щоб ми їх переночувати пустили.

На це ніхто не міг нічого  відповісти.  Всі побігли на  ґанок і  почали оглядати
двері. Вітя підняв з ґанку ягоду і сказав:

— Вони й не стукали у  двері.  Вони дзьобали  на ґанку  ягоди, а вам здалося, що
стукають у двері.

Ми подивилися: на ґанку валялось кілька ягід горобини.

— Сміливці! — глузували з нас хлопці. — Утрьох злякалися ворони!

— І зовсім не втрьох, а вдвох, — кажу я. — Мишко спав як убитий і нічого не чув.

— Молодець, Мишко! — закричали хлопці. — Значить, ти один не боявся ворони?

— Я нічого не боявся, — відповів Мишко. — Я спав і нічого не знаю.

Відтоді всі вважають Мишка сміливцем, а нас із Костиком дражнять боягузами.












ГОРОДНИКИ




Через день після того, як ми приїхали  до піонертабору, наш вожатий Вітя сказав,
що в нас буде свій город.  Ми зібрались і стали вирішувати, як будемо  обробляти
землю і  що садити. Ухвалили поділити ломлю на  ділянки і щоб на  кожній ділянці
бригада з двох осіб працювала. Відразу буде видно,  хто попереду, а хто відстає.
Тим, хто відставатиме, ухвалили допомагати, щоб уся земля була добре оброблена й
дала високий урожай.

Ми  з Мишком попросили записати нас до однієї бригади. Ми ще в місті домовилися,
що  будемо  працювати разом і рибу ловитимемо разом. Усе  в нас було спільне:  і
заступи, й вудки.

— Хлопці, —  сказав Вадик Зайцев, —  я пропоную  виготовити червоний прапор і на
ньому написати: «Найкращому городникові».  Хто перший скопає  ділянку, в того на
ділянці поставимо прапор.

— Правильно, —  погодилися  хлопці. — А тоді будемо за  цей прапор боротися. Хто
краще посадить, до того  перейде на ділянку прапор. Потім  прапор передаватимемо
за прополювання. А в кого виявиться найбільший урожай, тому подаруємо восени цей
прапор, і хай він везе його з собою до міста.

Ми з Мишком поклали собі боротися за червоний прапор.

— Як візьмемо його з самого початку, то до кінця не випустимо й додому повеземо,
— казав Мишко.

Наш город був недалеко від річки. Ми виміряли землю рулеткою, намітили ділянки і
забили кілочки з номерами. Нам з Мишком дісталася дванадцята ділянка.  Мишко тут
же зчинив галас, що нам дали найгіршу ділянку.

— Та чим вона погана? — запитує Вітя.

— Дірка отут у землі!

— Ну, що це за дірка! — засміявся Вітя. — Коняка копитом продавила.

— І пень он стирчить, — каже Мишко.

— І на інших ділянках є пні, подивись.

Та Мишко вже нікуди не хотів дивитись і кричав:

— Його ж із землі викорчувати треба!

— Що ж, викорчуєте. Самі не подужаєте, хлопці допоможуть.

— Уже коли візьмемося — подужаємо, — образився Мишко. — Ще й хлопцям допоможемо,
на буксир кого треба візьмемо.

— От і добре, — каже Вітя.

Усі хлопці почали копати землю. І ми з  Мишком почали копати. Мишко раз  по  раз
бігав дивитися, скільки інші хлопці накопали. Я кажу йому:

— Ти не бігай, працюй, а то ми менше від усіх накопаємо.

— Нічого, — каже, — я ще візьмуся як слід.

І став братися. Візьметься, візьметься і знову побіжить куди-небудь.

У цей день  ми мало працювали. Незабаром вожатий  Вітя покликав усіх обідати. По
обіді ми з Мишком  ухопили  заступи й  знову хотіли  на город бігти, але Вітя не
дозволив. Він сказав:

— Працювати будем тільки до обіду. По обіді — відпочивати, а то в нас знайдуться
такі хлопці, які першого ж дня перетрудяться і потім не зможуть працювати.

Наступного  ранку  ми раніше від усіх примчали  на  город і стали  копати. Потім
Мишко випросив у Віті рулетку і заходився землю міряти, скільки в нас на ділянці
скопано і скільки залишилося.  Покопає трохи і знову  міряє. І все йому здається
мало.

Я кажу:

— Звичайно, буде мало, якщо я один копаю, а ти тільки міряєш!

Він кинув рулетку і заходився копати. Тільки недовго копав. Корінь  йому в землі
попався, то він  цей корінь почав із  землі виривати. Виривав його, виривав, усю
ділянку розрив. Навіть на сусідню ділянку заліз і там витягає цей корінь.

— Та кинь ти його, — кажу. — Чого ти до нього причепився?

— Я, — каже, — думав, що він короткий, а він он який довгий, наче удав.

— Ну й годі з ним вовтузитись!

— Але ж повинен він де-небудь кінчитися!

— А тобі ніби не байдуже?

— Ні, —  каже, —  я така людина: коли  до чого-небудь узявся, то обов’язково  до
кінця зроблю.

1 знову схопився руками за  кореня. Тоді я розсердився, підійшов і підрубав  цей
корінь заступом. А Мишко корінь рулеткою виміряв і каже:

— Ого! Шість з половиною метрів!  А  коли б ти не відрубав, то він, може, метрів
двадцять мав би!

Я кажу:

— Коли б я знав, що ти так працюватимеш, то з тобою не зв'язувався б.

А він:

— Можеш окремо. Я ж тебе не силую.

— Як же тепер окремо, коли в  нас стільки накопано! Ось не  одержимо через  тебе
червоного прапора.

— Чому не одержимо? Ти подивися, скільки в Іванка Ложкіна та Семенка Боброва. Ще
менше, ніж у нас.

Він побіг на ділянку Іванка та Семенка і почав з них сміятися:

— Ех ви! Доведеться вас на буксир брати. А вони його проганяють:

— Гляди, коли б тебе не взяли!

Я кажу:

— Дивак ти!  З  інших смієшся, а  сам скільки  зробив? І чого я  тільки з  гобою
зв'язався!

— Нічого, —  каже, —  я одну штуковину  придумав.  Завтра  прапор буде на  нашій
ділянці!

— Збожеволів! — кажу. — Тут на два дні роботи, а з тобою й чотири прововтузишся.

— От побачиш, я потім тобі розкажу.

— Ти краще працюй. Земля сама не скопається.

Він узяв заступ, але  тут Вітя сказав, щоб усі йшли обідати. Ну, Мишко заступ на
плече і помчав поперед усіх до табору.

По обіді Вітя  став червоний прапор виготовляти,  а  ми всі йому допомагали: хто
палицю стругав, хто матерію підшивав, хто  розчиняв фарби. Прапор вийшов гарний.
Палицю пофарбували золотою фарбою, а на червоній  матерії  Вітя написав срібними
літерами: «Найкращому городникові».

Мишко сказав:

— Нумо ще опудало зробимо, щоб ворони город не видзьобували.

Ця  вигадка  всім  дуже сподобалась. Узяли ми жердину  і до  неї  хрест-навхрест
палицю  прив'язали, роздобули  старий  мішок  і пошили  з  нього  сорочку. Потім
натягнули цю  сорочку на жердину, а  зверху  глиняний  горщик наділи. На горщику
Мишко намалював вуглиною ніс,  рот, очі. Страхітлива пика вийшла!  Поставили  це
опудало посеред подвір'я. Всі дивилися на  нього  і сміялися.  Мишко відвів мене
вбік і каже:

— Ось що я придумав: нумо, коли всі полягають спати, втечемо на город і скопаємо
свою ділянку. Залишимо на ранок маленький клаптик, завтра  скопаємо  й  одержимо
прапор.

Я кажу:

— Якби ж ти працював! А то ж з різними дурницями морочишся.

— Я добре працюватиму, ось побачиш!

— Ну, гаразд, тільки якщо ти знову візьмешся за старе, кину все й піду собі.

Увечері  всі полягали  спати.  І ми  з Мишком лягли, тільки  для годиться. Я вже
почав дрімати. Раптом мене Мишко штурхає в бік:

— Уставай! А то не бачити нам прапора, як своїх вух!

Підвівся  я. Ми вийшли  так,  щоб  ніхто нас  не бачив. Взяли заступи й пішли на
город. Місяць світив, і все було видно. Прийшли на город.

— Ось наша ділянка, — каже Мишко. — Бачиш, і пень стирчить.

Стали ми копати. Цього разу Мишко добре працював, і ми багато скопали. Дійшли до
пня  і вирішили його  викорчувати.  Обкопали з  усіх боків  і  почали  із  землі
витягувати. Тягли, тягли, а він не  лізе.  Довелось обрубати  коріння  заступом.
Утомилися, як коні! Однак  витягли.  Землю  зарівняли,  а пень Мишко на  сусідню
ділянку кинув.

Я кажу:

— Це ти недобре вчинив!

— А куди його подіти?

— Не можна на чужу ділянку!

— Ну, давай його в річку кинемо!

Узяли ми  пень і потягли до річки. А він  важкий! Насилу дотягли — і  шубовсть у
воду! Він поплив  річкою, ніби  спрут  чи восьминіг  якийсь.  Ми подивилися йому
вслід і пішли додому.



Більше вже не могли  працювати. Утомилися дуже. Та нам зовсім невеличкий клаптик
лишилося скопати.

Вранці прокинулись ми пізніше від усіх. Усе тіло в нас болить: руки болять, ноги
болять, спина болить.

— Що це? — запитує Мишко.

— Перетрудились, — кажу, — занадто багато працювали.

Підвелися  ми,  розім'ялися  трохи.  За  сніданком  Мишко завів  перед  хлопцями
хвалитися, що червоний прапор нам дістанеться.

Після сніданку всі помчали на город, а ми з Мишком пішли не поспішаючи. Куди нам
поспішати! Прийшли на город. Усі, як кроти, риють, а ми ходимо та посміхаємося.

— Не бачити вам прапора, — кажемо, — як своїх вух!

Хлопці відповідають:

— Ви б працювали! Тільки іншим заважаєте.

Тут Мишко каже:

— А  це  ось чия ділянка? Зовсім мало скопано. І господарів нема. Напевне,  досі
задають хропака?

Я подивився:

— Номер дванадцятий. Та це ж наша ділянка!

— Не може бути, — каже Мишко. — Ми більше скопали.

— Мені, — кажу, — теж здавалося, що більше.

— Може, умисне хто-небудь номерки перемінив?

— Ні,  все правильно.  Ось одинадцятий,  а  там  тринадцятий.  Дивимось, і  пень
стирчить. Ми розгубилися навіть.

— Послухай, —  кажу я. — Якщо це наша ділянка, то звідки ж пень  узявся? Адже ми
його вже викорчували!

— Правда, — каже Мишко. — Не міг же за ніч новий пень вирости.

Раптом чуємо, Іванко Ложкін на своїй ділянці кричить:

— Хлопці, гляньте, яке диво! У нас тут учора пень був, а сьогодні нема. Куди він
подівся?

Усі побігли на те диво поглянути. Підійшли й ми з Мишком. «Що таке! — думаємо. —
Вчора у них і  до половини не було скопано,  а сьогодні зовсім невеликий клаптик
лишився».

— Мишко, —  кажу я, — та  це  ж ми вночі помилково на  їхній ділянці працювали і
пень їм викорчували!

— Та ти що!

— Правда!

— Які ж  ми віслюки! — каже  Мишко. — Що ж нам  тепер робити? За правилом,  вони
повинні нам  свою ділянку віддати, а собі хай беруть нашу. Що ми, задарма у  них
працювали?

— Мовчи! — кажу. — Хочеш, щоб із нас увесь табір сміявся?

— Що ж робити?

— Копати, — кажу, — от що!

Вхопили ми заступи. Та де там: руки болять, ноги болять, спина не розгинається.

Скоро Іванко Ложкін та Семенко Бобров на  своїй ділянці  роботу закінчили.  Вітя
привітав їх і віддав їм червоний прапор.

Вони  поставили  його  посеред   ділянки.  Усі  зібрались  довкола  і  в  долоні
заплескали. Мишко каже:

— Це неправильно!

— Чому неправильно? — запитує Вітя.

— Тому й неправильно, що за них хтось пень викорчував. Вони самі сказали.

— А ми  винні? — каже Іванко. — Може, його хтось собі на дрова викорчував.  Хіба
ми заборонятимемо?

— А може, його хтось помилково замість свого викорчував, — відповів Мишко.

— Тоді б він тут був, а його ніде нема, — сказав Іванко.

— А може, вони його в річку вкинули, — каже Мишко.

— Ну що ти причепився: «може» та «може»!

— Може, вам і ділянку хтось уночі скопав, — не вгамовувався Мишко.

Я його штовхаю, щоб він не обмовився. Іванко каже:

— Все може бути. Ми землі не міряли.

Пішли  ми  на свою ділянку і почали копати. А  Іванко та  Семенко  стали поруч і
хихикають.

— Оце працюють! — каже Семенко. — Ніби уві сні клоччя жують.

— Треба їх  на  буксир  брати, — сказав Іванко. — Бо  в них  найменше  від  усіх
скопано.

Ну  й узяли нас на  буксир. Допомогли нам копати і  пень  викорчувати. Однак  ми
пізніше від усіх закінчили. Хлопці кажуть:

— Давайте на їхній ділянці, як на відстаючій, поставимо опудало.

Всі погодились і поставили опудало на  нашій ділянці. Ми  з Мишком образились. А
хлопці кажуть:

— Добивайтеся, щоб ваша ділянка стала кращою,  коли садити й полоти будемо, от і
заберемо тоді з вашого городу опудало.



Юрко Козлов запропонував:

— Давайте опудало ставити тим, що відстають.

— Давайте! — зраділи всі.

— А восени подаруємо тому, в кого буде найгірший урожай, — каже Семенко Бобров.

Ми з Мишком поклали собі старатися  з усієї  сили, щоб спекатися цього  опудала.
Тільки в нас так нічого й не вийшло  Ціле літо простояло воно на нашій  ділянці.
Бо  коли садили, Мишко все переплутав і  посіяв  буряки там, де вже була  морква
посіяна, а коли прополювали, замість бур'янів петрушку повисмикував. Довелося на
цьому місці хутенько  редиску  сіяти.  Скільки разів я  хотів відкараскатися від
Мишка,  та  ніяк  не  міг. «Хто  ж, — думаю, — у  біді  товариша  кидає!»  Так і
морочився з ним до кінця.

Зате  восени червоний прапор  нам  з Мишком дістався.  У нас  виявився найкращий
урожай помідорів та кабачків.

Хлопці почали сперечатися.

— Це неправильно! — казали  вони. —  Весь час  відставали,  і раптом  найбільший
урожай!

Але Вітя сказав:

— Нічого,  хлопці,  все  правильно.  Хоч  вони  й  відставали,  але землю  добре
обробляли, старались і добивалися, щоб великий урожай був.

Іванко Ложкін сказав:

— У них земля  була гарна. А от нам із Семенком погана земля дісталася. І врожай
маленький, хоч ми  як старалися. За що ж нам опудало подарували? Хай вони тоді й
опудало беруть собі, якщо воно в них ціле літо стояло.

— Нічого, — каже Мишко, — ми візьмемо і опудало. Давайте його сюди.

Усі засміялись, а Мишко сказав:

— Коли б не це опудало, то ми й прапора не мали б.

— Це чому ж? — здивувалися всі.

— Тому що на нашій ділянці воно ворон лякало, а на інших ворони не боялись, от і
врожай вийшов менший. І потім, через  це опудало ми не  забували, що  нам  треба
старатись і працювати краще.

Я кажу Мишкові:

— Навіщо ти взяв це опудало? Для чого воно нам?

— Ну, давай його в річку кинемо, — каже Мишко.

Взяли ми опудало й кинули в річку. Воно попливло по річці, розчепіривши руки. Ми
подивилися йому вслід і ну в нього камінням жбурляти. А потім пішли до табору.

Того ж дня Олекса Курочкін  зняв нас фотоапаратом разом  з прапором. Отож,  якщо
кому-небудь хочеться карточку, ми можемо прислати.












ФАНТАЗЕРИ




Михайлик і Стасик сиділи в саду на  лавочці й розмовляли. Тільки вони розмовляли
не просто, як інші хлопці, а розповідали один одному різні небилиці, немов пішли
в заклад, хто кого перебреше.

— Скільки тобі років? — питає Мишко.

— Дев'яносто п'ять. А тобі?

— А мені  сто сорок. Знаєш, —  каже Мишко, — раніше  я був великий, великий,  як
дядько Борис, а потім зробився маленький.

— А  я, — каже Стасик, — спочатку  був маленький, а потім  виріс великий, а тоді
знову став маленький, а тепер знову скоро буду великий.

— А я, коли був великий, всю річку міг переплисти, — каже Мишко.

— У! А я море міг переплисти!

— Подумаєш — море! Я океан перепливав!

— А я колись літати вмів!

— Ану, полети!

— Зараз не можу: розучився.

— А я одного разу купався в морі, — каже  Мишко, —  і на мене напала акула. Я її
торох кулаком, а вона мене хап за голову — і відкусила.

— Брешеш!

— Ні, правда!

— Чому ж ти не вмер?

— А навіщо мені вмирати? Я виплив на берег і пішов додому.

— Без голови?

— Атож, без голови. Навіщо мені голова?

— Як же ти йшов без голови?

— Так і йшов. Неначе без голови ходити не можна!

— Чому ж ти тепер з головою?

— Друга виросла.

«Ловко придумав!» — позаздрив Стасик. йому хотілося збрехати краще за Мишка.

— Ну, це що! — сказав він. — От я одного разу був  в Африці, і мене там крокодил
з'їв!

— Оце-то збрехав! — засміявся Мишко.

— Зовсім ні.

— Чому ж ти тепер живий?

— Та він же мене потім виплюнув.

Мишко  замислився. Йому кортіло перебрехати  Стасика. Він думав, думав,  нарешті
каже:

— Одного разу я йшов вулицею. Навколо трамваї, автомобілі, вантажні…

— Знаю, знаю! — загаласував Стасик. — Зараз розкажеш, як тебе  трамвай переїхав.
Ти вже брехав про це.

— Нічого схожого. Я не про це.

— Ну, гаразд. Бреши далі.

— От  я йду,  нікого не  чіпаю.  Раптом  назустріч автобус. Я  його не  помітив,
наступив ногою — рраз! — і зробив з нього млинець.

— Ха-ха-ха! Оце брехні!

— А от і не брехні!

— Як же ти міг розчавити автобус?

— Та він же зовсім маленький був, іграшковий. Його хлопчик на мотузочці тягнув.

— Ну, це не дивно, — сказав Стасик. — А я одного разу на Місяць літав.

— Овва, куди гайнув! — засміявся Мишко.

— Не віриш? Слово честі!

— На чому ж ти літав?

— На ракеті. На чому ж іще на Місяць літають? Неначе сам не знаєш!

— Що ж ти там на Місяці бачив?

— Ну, що… — зам'явся Стасик. — Що я там бачив? Нічого й не бачив.

— Ха-ха-ха! — засміявся Мишко. — А каже, на Місяць літав!

— Звичайно, літав.

— Чому ж нічого не бачив?

— А темно було. Я ж уночі літав. Уві сні. Сів на ракету і як полетів у космічний
простір.  У-у-у!  А тоді як  полечу назад…  Летів, летів, і геп  об землю…  ну й
прокинувся…

— А-а, — протягнув  Мишко. — Так  би  відразу й  казав. Я ж не знав, що ти — уві
сні.

Тут прийшов сусідський Ігор  і сів  поруч на лавочці. Він слухав, слухав Мишка й
Стасика, тоді й каже:

— Ну й брешуть! І вам не соромно?

— А чого соромно? Ми ж нікого не обдурюємо, — сказав Стасик. — Просто вигадуємо,
ніби казки розповідаємо.

— Казки! — зневажливо чмихнув Ігор. — Знайшли роботу!

— А ти думаєш, легко вигадувати?

— Простісінько!

— Ну, вигадай що-небудь.

— Зараз… — сказав Ігор. — Будь ласка.

Мишко й Стасик зраділи і наготувалися слухати.

— Зараз, — повторив Ігор. — Е-е-е… гм… кхм… е-е-е….

— Ну, що ти все «е» та «е»!



— Зараз! Дайте подумати.

— Ну, думай, думай!

— Е-е-е, — знову сказав Ігор і подивився на небо. — Зараз, зараз… е-е-е…

— Ну, чого ж ти не вигадуєш? Казав — простісінько!

— Зараз… От! Одного  разу я дражнив собаку, а він мене хап за ногу і вкусив. Ось
навіть шрам лишився.

— Ну й що ж ти тут вигадав? — запитав Стасик.

— Нічого. Як було, так і розповів.

— А казав, — вигадувати майстер!

— Я майстер,  але не такий, як ви. От ви все брешете, і що вам з того, а я вчора
збрехав, мені від цього користь.

— Яка користь?

— А от. Учора ввечері мама й тато пішли, а ми з Ірою  лишились  дома.  Іра лягла
спати, а я заліз до  буфета і з'їв півбанки варення. Потім думаю, коли б мені не
перепало. Взяв Ірі губи варенням  намастив. Мама прийшла: «Хто варення з'їв?»  Я
кажу: «Іра». Мама подивилась, а в неї всі губи у варенні. Сьогодні вранці їй від
мами перепало, а мені мама ще варення дала. От і користь.

— Значить, через тебе іншому перепало, а ти й радий! — сказав Мишко.

— А тобі що?

— Мені нічого. А от ти цей… як це називається… Брехун. От!

— Самі ви брехуни!

— Іди геть! Не бажаємо з тобою на лавочці сидіти.

— Я й сам з вами не сидітиму.

Ігор встав і  пішов. Мишко й Стасик теж  пішли додому.  По  дорозі їм  трапилася
палатка  з  морозивом. Вони  зупинилися,  стали  порпатися в  кишенях і  лічити,
скільки в них грошей. В обох назбиралось тільки на одну порцію морозива.

Продавщиця дала їм морозиво на паличці.

— Ходімо додому, — каже Мишко, — розріжемо, щоб було однаково.

— Ходімо.

На сходах вони зустріли Іру. Очі в неї були заплакані.

— Ти чого ревла? — питає Мишко.

— Мене мама гуляти не пускала.

— За що?

— За варення. А я його й не їла. Це Ігор на мене наговорив. Напевне, сам з'їв, а
на мене сказав.

— Звичайно, Ігор з'їв. Він сам  нам  хвалився.  Ти не плач. Ходімо, я тобі  свою
півпорцію морозива дам, — сказав Мишко.

— І я  тобі свою порцію віддам, ось тільки покуштую разочок і віддам, — пообіцяв
Стасик.

— А ви хіба самі не хочете?

— Не хочемо. Ми вже по десять порцій з'їли сьогодні, — сказав Стасик.

— Краще це морозиво на трьох розділімо, — запропонувала Іра.

— Правильно! —  сказав  Стасик. — А то в тебе заболить горло, якщо  ти сама  всю
порцію з'їси.

Пішли вони додому, розділили морозиво на три частини.

— Смачна річ! —  сказав Мишко. — Я дуже  люблю морозиво. Одного разу я з'їв ціле
відро морозива.

— Ну, ти  вигадуєш  усе! —  засміялась  Іра. — Хто тобі  повірить,  що ти  відро
морозива з'їв?

— Та воно ж зовсім маленьке було, відерце! Таке паперове, не більше від склянки…












САШКО




Сашко давно просив маму подарувати йому пістолет, який стріляє пістонами.

— Навіщо тобі такий пістолет? — казала мама. — Це небезпечна іграшка.

— Що  тут небезпечного? Якби  він кулями стріляв, а то пістонами. Із нього однак
нікого не вб'єш.

— Мало що може скоїтися. Пістон відскочить і вцілить тобі в око.

— Не вцілить! Я примружусь, коли стрілятиму.

— Ні, ні, від цих  пістолетів бувають різні неприємні  випадки. Ще вистрілиш  та
налякаєш кого-небудь, — сказала мама.

Так і не купила йому пістолета.

А  в  Сашка  були  дві старші сестри, Маринка та Іринка. От  він і завів просити
сестер:

— Любенькі,  купіть  мені пістолетик! Мені  дуже хочеться. За  це  я  вас завжди
слухатиму!

— Ти, Сашко, хитренький! — сказала Марина. — Коли тобі треба,  ти підлабузнюєшся
і любенькими називаєш, а тільки-но мама піде, тобі й ради не даси.

— Ні, даси, даси! От побачите, як я чемно поводитимуся.

— Гаразд, — сказала Іринка. — Ми з  Мариною  подумаємо.  Якщо обіцяєш поводитися
чемно, то, може, купимо.

— Обіцяю, обіцяю! Все обіцяю, лишень купіть.

Наступного дня  сестри подарували йому пістолет і коробку  з пістонами. Пістолет
був новенький і  блискучий, а  пістонів  було багато:  штук  п'ятдесят чи й сто.
Стріляй  хоч  цілий день —  не перестріляєш.  Від  радості  Сашко виплигував  по
кімнаті, притискав пістолет до грудей, цілував його і примовляв:

— Любий мій, гарненький пістолетику! Як я тебе люблю!

Потім. він  надряпав на ручці  пістолета  своє  Ім'я  і завів стріляти.  Відразу
запахло пістонами, а через півгодини у кімнаті стало синьо від диму.

— Годі  тобі стріляти, — сказала  нарешті Іринка. — Я  щоразу здригаюсь від  цих
пострілів.

— Боягузка! — відповів Сашко. — Всі дівчата — боягузки!

— Ось  віднімемо у тебе  пістолет,  тоді  знатимеш, які ми  боягузки, —  сказала
Марина.

— Зараз я піду в двір і лякатиму хлопців пістолетом, — заявив Сашко.

Він вийшов у двір, але хлопців там  не було. Тоді Сашко  побіг за  ворота, і ось
тут і трапилася ця історія. Саме в  цей час вулицею йшла бабуся. Сашко підпустив
її ближче  — і  як бабахне з  пістолета! Бабуся здригнулась  і  зупинилася. Тоді
каже:

— Ух, як я злякалася! Це ти тут із пістолета смалиш?

— Ні, — сказав Сашко і сховав пістолет за спину.

— Хіба я не бачу, що в тебе  пістолет у руках? Ще брехати надумав,  безсовісний!
Ось я піду заявлю в міліцію…



Вона посварилась пальцем, перейшла на другий бік вулиці і зникла в провулку.

— От  так штука! —  злякався  Сашко. —  Здається,  й  справді  пішла  в  міліцію
скаржитись.

Він, захекавшись, прибіг додому.

— Чого ти захекався, неначе за тобою вовк женеться? — запитала Ірина.

— Це я так просто.

— Ні, ти вже краще скажи. Відразу видно: щось відчубучив.

— Та нічого я не відчубучив — просто так… Налякав бабусю якусь.

— Яку бабусю?

— Ну, «яку», «яку»!  Звичайну.  Просто  йшла вулицею  бабуся,  а  я  взяв  та  й
вистрілив.

— Навіщо ж ти вистрілив?

— Сам не знаю. Іде бабуся. «Дай, — думаю, — вистрілю». Ну й вистрілив.

— А вона що?

— Нічого. Пішла в міліцію скаржитись.

— От бачиш, обіцяв чемно поводитися, а сам що накоїв?

— Я ж не винен, що бабуся трапилася така полохлива.

— Ось прийде міліціонер, він тобі покаже бабусю! — пригрозила Ірина. — Знатимеш,
як людей лякати!

— А як він мене знайде? Адже він не знає, де я живу. Навіть імені мого не знає.

— Знайде, будь певен. Міліціонери все знають.

Цілу годину Сашко просидів і все виглядав у  вікно  — чи не  йде міліціонер. Але
міліціонера не видно було. Тоді він потроху заспокоївся, повеселішав і сказав:

— Напевне, бабуся мене просто налякати хотіла, щоб я не пустував.

Він  вирішив знову  постріляти зі свого улюбленого  пістолета й  засунув руку до
кишені.  В кишені лежала коробка  з пістонами, а пістолета не було. Він поліз  у
другу кишеню,  але  й там було  порожньо.  Тоді  він  заходився шукати  по  всій
кімнаті. Дивився і  під столами,  і під канапою.  Пістолет зник, мов крізь землю
провалився. Сашкові стало прикро до сліз.

— Не встиг навіть погратися! — пхикав він. — Такий пістолетик був!

— Може, ти його у дворі загубив? — запитала Ірина.

— Напевно, я його там, за ворітьми, впустив, — збагнув Сашко.

Він одчинив двері і кинувся через двір на вулицю. За ворітьми пістолета не було.

«Ну, тепер його знайшов хто-небудь і забрав собі!» — з прикрістю подумав Сашко й
раптом побачив, що з  провулка  напроти вийшов міліціонер і  швидко  попростував
через вулицю, прямо до Сашкового будинку.

«По мене йде!  Певно, бабуся таки наскаржилася!»  — злякався  Сашко і стрімголов
побіг додому.

— Ну, знайшов? — запитали його Маринка й Іринка.

— Тихіше! — прошепотів Сашко. — Міліціонер іде!

— Куди?

— Сюди, до нас.

— Де ти його бачив?

— На вулиці.

Марина й Ірина стали з нього сміятися.

— Ех  ти, боягузик!  Побачив міліціонера  і злякався. Може, міліціонер  зовсім в
інше місце йде!

— Та  я  зовсім  і  не  боюся  його! — бадьорився  Сашко. — Що мені  міліціонер!
Подумаєш!

Тут за дверима  почулися кроки,  і раптом задзеленчав дзвоник.  Маринка й Іринка
побігли відчиняти двері. Сашко висунувся в коридор і зашепотів:

— Не відчиняйте йому!



Але Марина вже відчинила двері. На порозі стояв міліціонер. Блискучі ґудзики так
і сяяли на ньому. Сашко став рачки і поліз під канапу.

— Скажіть, дівчатка, де тут шоста квартира? — почувся голос міліціонера.

— Це  не тут, — відповіла Ірина. — Тут перша, а шоста — це треба вийти у двір, а
там двері праворуч.

— У двір, двері праворуч? — перепитав міліціонер.

— Ну, так.

Сашко зрозумів, що міліціонер зовсім не по  нього прийшов, і він вже хотів  було
вилізти з-під канапи, аж тут міліціонер запитав:

— До речі, чи не у вас тут живе хлопчик Сашко?

— У нас, — відповіла Ірина.

— А ось він мені якраз і потрібен, — сказав міліціонер і ввійшов до кімнати.

Марина й Ірина увійшли разом  з міліціонером  до кімнати  і  побачили, що  Сашко
зник. Марина навіть заглянула під канапу. Сашко побачив її  і мовчки погрозив їй
з-під канапи кулаком, щоб вона не виказала його.

— Ну, де ж ваш Сашко? — запитав міліціонер.

Дівчатка дуже злякалися за  Сашка  і  не  знали, що відповідати. Нарешті  Марина
сказала:

— А його, розумієте, вдома нема. Він, розумієте, гуляти пішов.

— А що ви про нього знаєте? — запитала міліціонера Ірина.

— Що я знаю! —  відповів міліціонер. — Знаю, що звуть його Сашко. Ще знаю, що  у
нього був новенький пістолет, а тепер у нього пістолета нема.

«Все знає!» — подумав Сашко.

Від страху в нього навіть у носі закрутило, і він як чхне під канапою: «Апчхи!»

— Хто це там? — здивувався міліціонер.

— А це в нас… Це в нас собака, — ніяковіючи, сказала Маринка.

— Чого ж він під канапу заліз?

— А він у нас завжди під канапою спить, — вигадувала далі Марина.

— Як же його звати?

— Е… Бобик, — вигадала Маринка й почервоніла, мов буряк.

— Бобик! Бобик! Фіть! — засвистів міліціонер. — Чому ж він не хоче вилазити? Ня!
Ня! Чи ти бач, не хоче. А собака гарний? Якої породи?

— Е… —  протягла  Маринка… —  Е-е… — Вона ніяк  не могла пригадати, які  бувають
породи  собак. —  Порода  ця  от… —  сказала  вона, —  як  її?..  Гарна  порода…
Довгошерстий фокстер'єр!

— О, це  чудовий  собака! — зрадів міліціонер. —  Я знаю.  У нього така волохата
морда.

Він  нахилився  і  заглянув  під  канапу. Сашко  лежав  ні живий  ні  мертвий  і
витріщеними очима пильно дивився на міліціонера. Міліціонер аж свиснув з подиву:



— То ось тут який  фокстер'єр! Ти чого під канапу заліз, га? Ану, вилазь,  тепер
однак попався!

— Не вилізу! — заголосив Сашко.

— Чому?

— Ви мене до міліції заберете.

— За що?

— За бабусю.

— За яку бабусю?

— За котру я вистрілив, а вона злякалася.

— Не збагну, про яку він тут бабусю торочить? — сказав міліціонер.

— Він на  вулиці з пістолета стріляв, а мимо йшла бабуся і злякалася, — пояснила
Ірина.

— Ага, он воно що! Значить, це його пістолет? — запитав міліціонер  і  дістав із
кишені новенький, блискучий пістолет.

— Його,  його! — зраділа  Ірина. — Це  ми  з Маринкою  йому  подарували,  а  він
загубив. Де ви його знайшли?

— Та ось отут, у дворі, коло ваших дверей…  Ну, зізнавайся, навіщо лякав бабусю?
— запитав міліціонер і нагнувся до Сашка.

— Я ненароком… — відповів Сашко з-під канапи.

— Неправда! По очах бачу, що неправда. От скажи правду — віддам пістолет назад.

— А що мені буде, коли я скажу правду?

— Нічого не буде. Віддам пістолет — і все.

— А до міліції не заберете?

— Ні.

— Я не хотів налякати бабусю. Я тільки хотів спробувати, злякається вона чи ні.

— А оце, братику, недобре! За  це тебе  слід би забрати до міліції, та нічого не
вдієш:  коли я обіцяв не забирати — то  повинен виконати.  Тільки гляди, якщо ще
раз нашкодиш — обов'язково заберу. Ну, вилазь із-під канапи й одержуй пістолет.

— Ні, я краще потім вилізу, коли ви підете.

— Ото дивак який! — усміхнувся міліціонер. — Ну, я йду.

Він  поклав пістолет  на канапу й пішов. Маринка  побігла показати міліціонерові
шосту квартиру. Сашко виліз з-під канапи, побачив свій пістолет і закричав:

— Ось він,  мій  голубчик!  Знову повернувся  до мене! — Він  схопив  пістолет і
сказав: — Не розумію лише, як це міліціонер моє ім'я взнав!

— Ти ж сам написав своє ім'я на пістолеті, — сказала Ірина.

Тут повернулась Марина і напалась на Сашка:

— Ах  ти,  опудало!  Через тебе  мені довелося міліціонерові брехати! Я мало  не
згоріла від сорому! От натвори ще що-небудь, нізащо не стану тебе вигороджувати!

— А я й не буду більше нічого витворяти, — сказав Сашко. — Сам тепер знаю, що не
треба людей лякати.










МЕТРО




Ми з мамою і Володею гостювали у тітки Олі в Москві. Першого ж  дня мама й тітка
пішли до  крамниці, а нас із Володею залишили вдома. Дали  нам старий  альбом із
фотографіями, щоб ми розглядали. Ну, ми розглядали, розглядали, поки  нам  це не
набридло. Володя сказав:

— Ми так і Москви не побачимо, якщо будемо цілий день дома сидіти!

Почали у вікно дивитись. Напроти — станція метро. Я кажу:

— Ходімо на метро покатаємось.

Прийшли  ми на  станцію,  взяли квитки  і  поїхали під  землею.  Спершу  здалося
страшно, а потім нічого, цікаво. Проїхали дві зупинки, вилізли.

«Оглянемо, — думаємо, — станцію — і назад».

Почали оглядати станцію, а там сходи рухаються. Люди ними вгору і вниз їдуть.

Стали і ми кататися: вгору і вниз, вгору і ©низ… Ходити  зовсім не  треба, сходи
самі возять.

Накатались по сходах, сіли  на поїзд і поїхали назад. Злізли через  дві зупинки,
дивимось — не наша станція!

— Напевне, ми не в той бік поїхали, — каже Володя.

Сіли ми на інший  поїзд, поїхали назад. Приїжджаємо — знову не наша станція! Тут
ми злякалися.

— Треба запитати кого-небудь, — каже Володя.

— А як же ти запитаєш? Ти знаєш, на якій станції ми сідали?

— Ні. А ти?

— Я теж не знаю.

— Давай їздити по всіх станціях, може, відшукаємо якось, — каже Володя.

Почали ми їздити по станціях.  їздили,  їздили,  навіть  голова  обертом  пішла,
Володя запхикав:

— Ходімо звідси!

— Куди ж ми підемо?

— Байдуже куди! Я нагору хочу.

— А що тобі нагорі робити?

— Не хочу під землею!

І завів ревти.

— Не треба, — кажу, — плакати. До міліції заберуть.

— Хай забирають! Е-е-е!..

— Ну, ходімо, ходімо, — кажу. —  Не реви тільки.  Он міліціонер уже  дивиться на
нас!

Схопив його  за руку — і хутчіше  на сходи. Поїхали вгору. «Куди ж нас вивезе? —
думаю. — Що тепер з нами буде?»

Раптом дивимось — назустріч нам  мама з тіткою Олею  по інших сходах їдуть. Я як
закричу:

— Мамо!

Вони побачили нас і кричать:

— Що ви тут робите?

А ми кричимо:

— Ми ніяк вибратися звідси не можемо!

Більше  нічого крикнути не встигли: сходи нас угору потягли, а їх униз. Приїхали
ми нагору —  і хутчіше іншими сходами униз, за ними навздогін. Раптом дивимось —
а вони знову назустріч їдуть! Побачили нас і кричать:

— Куди ж ви? Чому нас не зачекали?

— А ми за вами поїхали! Приїжджаємо вниз.

Я кажу Володі:

— Почекаємо. Вони  зараз до  нас  приїдуть. Чекали  ми, чекали,  а їх усе нема й
нема.

— Напевне,  вони нас чекають, —  каже Володя. — Поїдемо. Тільки  поїхали, а вони
знову назустріч.

— Ми вас чекали, чекали!.. — кричать.

А навколо всі сміються.

Приїхали ми нагору — і знову мерщій униз. Зловили нарешті їх.

Мама  почала лаяти нас за  те, що  пішли не  спитавшись,  а  ми  розповідали, як
загубили станцію. Тітка каже:

— Не розумію,  як  це  ви загубили станцію! Я тут щодня їжджу, а ще жодного разу
станції не загубила. Ну, поїдьмо додому.

Сіли ми на поїзд. Поїхали.

— Ех ви, пошехонці! — каже тітка. — Шукали рукавиці, а вони за поясом. Між трьох
сосон заблукали. Загубили станцію!

І отак цілу дорогу сміялася з нас.

Приїжджаємо на станцію, тітка подивилася навколо і каже:

— Тьху! Зовсім  ви мене  заплутали! Нам  на Арбат треба, а ми на Курський вокзал
приїхали. Не в той бік сіли.

Пересіли ми  на інший  поїзд  і поїхали назад. І тітка більше  вже не сміялася з
нас. І пошехонцями не називала.










ЛЬОДЯНИК




Мама йшла з дому і сказала Мишкові:

— Я піду, Михайлику, а ти поводься добре.  Не пустуй без мене і нічого не чіпай.
За це я подарую тобі великого червоного льодяника.

Мама пішла, Мишко спочатку поводився добре: не пустував і нічого не чіпав. Потім
він  лише  підставив  до  буфета  стілець,  виліз на  нього і відчинив  у буфеті
дверцята. Стоїть і дивиться у буфет, а сам думає:

«Я ж нічого не чіпаю, тільки дивлюся».

А  в буфеті  стояла  цукорниця. Він  узяв  її  і  поставив на  стіл.  «Я  тільки
подивлюся, я нічого  не чіпатиму», — думає. Відкрив покришку,  бачить — там щось
червоне зверху.

— Е, — каже Мишко, — та це ж льодяник! Напевне, той самий, що мені мама обіцяла.

Він запустив у цукорницю руку і витяг льодяника.

— Ого, — каже, — здоровезний! І солодкий, мабуть.

Мишко лизнув його і думає:

«Посмокчу трошки і покладу назад».

І ну  смоктати. Посмокче, посмокче і подивиться,  чи багато  ще лишилось. І  все
йому здається — багато. Нарешті льодяник зробився зовсім  маленький,  як сірник.
Тоді Михайлик поклав його назад у цукорницю. Стоїть, пальці облизує, дивиться на
льодяник, а сам думає:

«З'їм його зовсім. Однак мені мама віддасть. Адже я добре поводжуся, не пустую і
нічого такого не роблю».

Мишко дістав льодяник,  засунув у рота,  а  цукорницю хотів  на місце поставити.
Узяв її, а вона прилипла до рук —  і бух на підлогу. Розбилась на дві половинки.
Цукор розсипався.

Михайлик злякався:

«Що тепер мама скаже?»

Узяв він дві половинки і притулив одну до одної. Вони нічого, тримаються. Навіть
непомітно, що  цукорниця  розбита.  Вій  склав  цукор назад, накрив  покришкою і
обережно поставив у буфет.

Нарешті мама приходить:

— Ну, як ти поводився?

— Добре.

— От молодець! Одержуй льодяник.

Мама   відчинила  буфет,  узяла  цукорницю…  Ой!..  Цукорниця  розпалася,  цукор
посипався на підлогу.

— Що ж це таке? Хто цукорницю розбив?

— Це не я. Це вона сама…

— Ага, сама розбилась! Ну, це зрозуміло. А льодяник куди ж подівся!

— Льодяник… Льодяник… Я його з'їв. Я поводився добре, ну й з'їв його. От…










АВТОМОБІЛЬ




Коли  ми  з  Мишком  були  зовсім  маленькі,  нам  дуже  кортіло  покататися  на
автомобілі, тільки нам  ніяк  не щастило. Хоч  як  ми просили шоферів, ніхто  не
хотів нас катати. Одного разу ми гуляли у дворі.  Аж дивимося —  на вулиці, коло
наших воріт, зупинився автомобіль. Шофер із машини виліз і кудись пішов.

Ми підбігли.

Я кажу:

— Це «Волга».

А Мишко:

— Ні, це «Москвич».

— Багато ти тямиш! — кажу я.

— Звичайно, «Москвич», — каже Мишко. — Подивись, який у нього капор.

— Який, — кажу, —  капор?  Це  у дівчаток  буває капор, а у машини  — капот!  Ти
поглянь, який кузов.

Мишко подивився і каже:

— Ну, таке пузо, як у «Москвича».

— Це в тебе, — кажу, — пузо, а в машини ніякого пуза нема.

— Ти ж сам сказав «пузо»!

— «Кузов», я сказав, а не «пузо»! Ех, ти! Не тямиш, а лізеш!

Мишко підійшов до автомобіля ззаду й каже:

— А у «Волги» хіба є буфер? Це в «Москвича» — буфер.

Я кажу:

— Ти б  краще мовчав. Вигадав ще буфер якийсь. Буфер — це у вагоні на залізниці,
а в автомобіля бампер. Бампер є і в «Москвича» і у «Волги».

Мишко помацав бампер руками і каже:

— На цей бампер можна сісти і поїхати.

— Не треба, — кажу я йому.

А він:

— Та ти не бійся. Проїдемо трохи і сплигнемо.

Тут прийшов шофер і сів у машину. Мишко підбіг ззаду, сів на бампер і шепоче:

— Сідай швидше! Сідай швидше!

Я кажу:

— Не треба!

А Мишко:

— Іди швидше! Ех ти, боягуз!

Я підбіг, причепився поруч. Машина рушила і як помчить! Мишко злякався і каже:

— Я сплигну! Я сплигну!

— Не треба, — кажу, — розіб'єшся!

А він торочить:

— Я сплигну! Я сплигну!

І вже  спускав одну  ногу. Я оглянувся назад, а  за нами  інша  машина мчить.  Я
кричу:

— Не смій! Глянь, тебе зараз машина задавить!

Люди на  тротуарі  зупиняються,  на  нас  дивляться.  На  перехресті  міліціонер
засюрчав  у  свисток.  Мишко  перелякався,  сплигнув  на  бруківку,  а  руки  не
відпускає, за бампер держиться, ноги по землі волочаться.

Я злякався,  схопив його за  комір і тягну вгору.  Автомобіль зупинився, а я все
тягну. Мишко нарешті знову заліз на бампер. Навколо народ зібрався.

Я гукаю:

— Держись, дурню, міцніше!

Тут усі засміялись. Я побачив, що ми зупинились, і зліз.

— Злазь, — кажу Мишкові.

А  він  з переляку нічого не  тямить.  Насилу  я одірвав його від цього бампера.
Підбіг міліціонер,  номер  записує.  Шофер  із  кабіни  виліз  —  усі  на  нього
накинулись:

— Не бачиш, що в тебе ззаду робиться?

А про нас забули. Я шепочу Мишкові:

— Ходімо!

Відійшли ми трохи і бігом у провулок. Прибігли додому, захекались. У Мишка  обоє
колін до крові обідрані і штани подерті. Це він коли по бруківці на животі їхав.
Перепало йому від мами!



Потім Мишко каже:

— Штани  —  це нічого,  зашити можна, а  коліна самі  заживуть.  Мечі ось тільки
шофера  шкода: йому, напевно, через нас перепаде. Бачив, міліціонер номер машини
записував?

Я кажу:

— Треба було залишитись і сказати, що шофер не винен.

— А ми міліціонерові листа напишемо, — каже Мишко.

Заходились ми листа писати. Писали, писали, аркушів з двадцять паперу зіпсували,
нарешті написали:



«Дорогий товаришу міліціонере! Ви  неправильно записали номер. Тобто Ви записали
номер правильно, тільки неправильно, що  шофер винен. Шофер не винен: винні ми з
Мишком. Ми причепились, а він не знав. Шофер добрий і їздить правильно».


На конверті написали:



«Ріг вулиці Горького та Великої Грузинської, одержати міліціонерові».


Запечатали листа й кинули в скриньку. Напевне, дійде.
















ВИТІВНИКИ




Ми з Валею витівники. Ми завжди витіваємо якісь забави.

Одного  разу ми читали казку «Троє поросят». А тоді почали забавлятися. Спочатку
ми бігали по кімнаті, стрибали і кричали:

— А я вовка не боюсь!

Потім мама пішла до крамниці, а Валя сказала:

— Давай, Петрику, зробимо собі хатку, як у тих поросят, що в казці.

Ми стягли з ліжка ковдру й  завісили нею  стіл. Ось і вийшла хатка. Ми залізли в
неї, а там темно-темно! Валя каже:

— От і добре, що у нас своя хатка! Ми завжди будемо тут жити і нікого до себе не
пустимо; а якщо сірий вовк прийде, ми його проженемо.

Я кажу:

— Шкода, що в нас у хатці нема вікон, дуже темно!

— Нічого, — каже Валя. — Адже в поросят хатки бувають без вікон.

Я питаю:

— А ти мене бачиш?

— Ні. А ти мене?

— І я, — кажу, — ні. Я навіть себе не бачу.

Раптом мене хтось як схопить за ногу! Я як закричу! Вискочив з-під столу, а Валя
за мною.

— Чого ти? — питає.

— Мене, — кажу, — хтось схопив за ногу. Може, сірий вовк?

Валя злякалась і бігом  із  кімнати. Я  —  за  нею.  Вибігли  в коридор  і двері
зачинили.

— Давай, — кажу, — двері тримати, щоб він не одчинив.

Тримали ми двері, тримали.

Валя й каже:

— Може, там нікого нема?

Я кажу:

— А хто ж тоді мене за ногу торкав?

— Це я, — каже Валя, — я хотіла знати, де ти.

— Чого ж ти раніше не сказала?

— Я, — каже, — злякалась. Ти мене злякав.

Відчинили двері. У  кімнаті нікого нема. А до столу  підійти однак боїмося: а що
як з-під нього сірий вовк вилізе! Я кажу:

— Піди зніми ковдру.

А Валя каже:

— Ні, ти піди!

Я кажу:

— Там же нікого нема.

— А може, є!

Я  підкрався навшпиньках до столу,  смикнув  за край ковдри  і бігом  до дверей.
Ковдра  впала,  а під столом нікого  нема. Ми  зраділи. Хотіли полагодити хатку,
тільки Валя каже:

— А що як знову хтось за ногу схопить!

Так і не гралися більше в «троє поросят».












ЛАТКА




У Бориска  були  чудові штани:  зелені,  правильніше сказати, захисного кольору.
Борисок їх дуже любив і завжди хвалився:

— Дивіться, хлопці, які в мене штани. Солдатські!

Усі хлопці, звичайно, заздрили. Ні в кого більше таких зелених штанів не було.

Одного  разу Борисок поліз через  паркан, зачепився за цвях і  порвав  ці чудові
штани.  З досади він  мало не  заплакав, пішов  мерщій додому  і  попросив  маму
зашити.

Мама розгнівалась:

— Ти по парканах лазитимеш, штани рватимеш, а я зашивати повинна?

— Я більше не буду! Заший, мамо!

— Сам заший.

— Та я ж не вмію!

— Зумів порвати, зумій і зашити.

— Ну, я так ходитиму, — пробурмотів Борисок і пішов на подвір'я.

Хлопці побачили, що в нього на штанях дірка, і почали сміятися.

— Який же ти солдат, — кажуть, — якщо в тебе штани драні.

А Борисок виправдовується:

— Я просив маму зашити, а вона не хоче.

— Хіба  солдатам мами  штани зашивають? —  кажуть  хлопці.  — Солдат сам повинен
уміти все робити: і латку прилатати, і ґудзика пришити.

Борискові стало соромно.

Пішов він додому, попросив у  мами голку,  нитку  і клаптик зеленої  матерії. Із
матерії  він  вирізав  латку завбільшки  з огірок  і  заходився пришивати її  до
штанів.

Справа це була  нелегка. До  того  ж Борисок  дуже поспішав і колов собі  голкою
пальці.

— Чого ти колешся? Ах ти ж, капосна! — казав Борисок голці і старався вхопити її
за самісінький кінчик так, щоб не вколотися.

Нарешті латку було пришито. Вона стирчала на штанях, мов сушений гриб, а матерія
навколо зморщилась так, що одна холоша навіть стала коротшою.

— Ну, куди ж це годиться? — буркотів Борисок, розглядаючи штани. — Ще гірше, ніж
було! Доведеться все спочатку переробляти.

Він узяв ножика й  відпоров латку.  Потім розправив її, приклав знову до штанів,
гарненько  обвів навколо латки  чорнильним олівцем і  став  пришивати  її знову.
Тепер він шив не поспішаючи, акуратно і весь час пильнував, щоб латка не вилізла
за лінію.

Він довго вовтузився, сопів і кректав, зате, коли все зробив, на латку було любо
глянути.  Вона була  пришита рівно,  гладенько  і  так міцно,  що не відірвати й
зубами.

Нарешті Борисок надів штани і вийшов на подвір'я. Хлопці обступили його.

— От  молодець! —  казали  вони. — А латку, дивіться, олівцем обведено.  Відразу
видно, що сам пришивав.

А Борисок вертівся на всі боки, щоб усім було видно, і казав:

— Ех,  коли  б  мені  ще  ґудзики  навчитись  пришивати,  та,  шкода,  жоден  не
відірвався! Ну нічого. Колись одірветься — обов'язково сам пришию.










ШУРКО В ДІДУСЯ




Влітку ми з Шурком жили у дідуся. Шурко — це мій менший  брат. Він ще в школі не
вчиться,  а  я  вже до  першого  класу  вступив.  Тільки  він усе  одно  мене не
слухається…  Ну й  не  треба!.. Коли  ми приїхали, то відразу ж обнишпорили  все
подвір'я, облазили всі сараї  й горища.  Я знайшов  скляну банку з-під варення і
круглу  залізну коробочку від гуталіну.  А  Шурко знайшов  стару  дверну ручку й
велику  калошу на праву ногу. Потім ми мало не  побилися з ним  на горищі  через
вудку. Я перший побачив вудку й сказав:

— Цур, моя!

Шурко теж побачив і ну кричати:

— Цур, моя! Цур, моя!

Я  схопив вудку,  а він  теж  учепився  за  неї і  віднімає. Я розсердився  — як
смикону!.. Він одлетів убік і мало не впав. Тоді каже:

— Подумаєш, дуже мені потрібна твоя вудка! У мене є калоша.

— От і цілуйся зі своєю калошею, — кажу я, — а вудку нічого виривати з рук.

Я відшукав у сараї  заступ і  пішов копати  черв'яків, щоб ловити  рибу, а Шурко
пішов до бабусі і став просити у неї сірників.

— Навіщо тобі сірники? — запитує бабуся.

— Я, —  каже, — розкладу  на  подвір'ї  вогнище, зверху  покладу калошу,  калоша
розплавиться, і з неї вийде гума.

— Ще що вигадай! — замахала руками бабуся. — Ти тут і будинок весь спалиш своїми
пустощами.  Ні, голубе, і  не проси. Що це за розваги з вогнем! І слухати нічого
не хочу.

Тоді Шурко взяв  дверну ручку, яку знайшов у сараї, прив'язав до неї мотузок,  а
до  другого кінця мотузка прив'язав калошу. Ходить по подвір'ю, мотузок за ручку
тримає, а калоша  за ним по землі сунеться. Куди Шурко — туди й калоша. Підійшов
до мене, побачив, що я черв'яків копаю, і каже:

— Можеш не старатися: все одно нічого не зловиш.

— Це ж чому? — запитую.

— Я зачаклую рибу.

— Будь ласка, — кажу, — чаклуй на здоров'я.

Я накопав черв'яків, склав їх у коробочку й пішов до ставка. Ставок був зразу за
подвір'ям — там, де колгоспний город починається. Настромив я на гачок черв'яка,
сів на  березі і закинув вудку. Сиджу й  за поплавцем пильную. А Шурко підкрався
ззаду і ну галасувати на все горло:



 Чаклуй, бабо, чаклуй, дід.
 Чаклуй, сіренький ведмідь!
 Чаклуй, бабо, чаклуй, дід,
 Чаклуй, сіренький ведмідь!



Я  вирішив  мовчати  і нічого  не  казати,  бо  з  ним завжди  так: коли  скажеш
що-небудь, ще гірше буде.

Нарешті він начаклувався, кинув у ставок  калошу й почав її по воді на мотузкові
тягати. Потім  вигадав таку  штуку:  кине  калошу на середину  ставка і ну в неї
камінням  жбурляти, поки не втопить,  а  потім  витягує її  з дна  за мотузок. Я
спершу мовчки терпів, а тоді як не витерплю:



— Геть звідси! — кричу. — Ти розполохав мені всю рибу.

А він каже:

— Все одно нічого не зловиш: зачаклована риба.

І  знову плюх калошу на середину ставка! Я  скочив, ухопив палицю — і  до нього.
Він навтьоки, а калоша за ним на мотузку так і стрибає! Насилу втік од мене.

Повернувся я до  ставка  і  знову  рибу  ловлю.  Ловив,  ловив…  Уже  й  сонечко
височенько-таки підбилось, а я все сиджу та на поплавець дивлюсь. Не клює  риба,
хоч лусни! На Шурка  злюсь,  прямо побити ладен. Не  те, щоб я в його чаклування
вірив, а знаю, що, коли прийду без риби, сміятиметься. Вже що я не робив: і далі
від берега закидав вудку, і ближче, і глибше гачок опускав — нічого не виходить.
Захотілося  мені їсти,  пішов я  додому,  раптом  чую  — хтось у  ворота грюкає:
«Бум-бум! Бах-бах!»

Підходжу до воріт, дивлюсь, а це Шурко. Дістав десь молоток, цвяхи і прибиває до
хвіртки дверну ручку.

— Це ти навіщо прибиваєш? — питаю.

Він побачив мене, зрадів:

— Хи-хи! Рибалка прийшов. Де ж твоя риба?

Я кажу:

— Ти навіщо прибиваєш ручку? Тут же є одна ручка.

— Нічого, — каже, — нехай дві будуть. А що як одна відірветься.

Прибив ручку, і ще у нього один цвях лишився. Шурко довго думав, що з цим цвяхом
робити,  хотів  його  просто у  хвіртку загнати, тоді  придумав:  приклав калошу
підошвою до хвіртки і ну її цвяхом прибивати.

— А це навіщо? — питаю.

— Просто так.

— Просто безглуздо, — кажу я.

Раптом дивимося — дідусь із роботи йде. Шурко злякався, давай  відривати калошу,
а вона не відривається. Тоді він став, затулив калошу спиною і стоїть.

Дідусь підійшов і каже:

— От молодці,  хлопці! Тільки приїхали — і до роботи відразу… Хто це придумав до
хвіртки другу ручку прибити?

— Це, — кажу, — Шурко.

Дідусь лише крякнув.



— Ну що ж, — каже, — тепер у  нас дві  ручки  буде:  одна зверху,  друга  знизу.
Раптом якась куценька людина прийде. До верхньої ручки їй не дотягтися,  то вона
нижню дістане.

Тут дідусь помітив калошу:

— А це що?

Я так  і пирснув. «Ну, —  думаю, —  зараз  Шуркові  від дідуся  перепаде». Шурко
почервонів, сам не знає, що відповідати. А дідусь каже:

— Це ж що?  Це, напевно,  все  одно  що скринька для  листів. Прийде  листоноша,
побачить,  що  дома нема  нікого, покладе листа в  калошу й піде собі далі. Дуже
дотепно.

— Це я сам придумав! — похвастався Шурко.

— Та невже?

— Слово честі!

— Ну молодець! — розвів руками дідусь.

За обідом дідусь усе розводив руками і розповідав бабусі про ту калошу:

— Розумієш, який дотепний хлопець! До чого сам додумався, ти  не повіриш навіть!
Розумієш,  калошу до  хвіртки, га? Я давно  кажу,  що треба скриньку  для листів
прибити, а того й не докумекав, що калошу простіше.

— Гаразд, —  усміхнулася бабуся. —  Я  куплю скриньку, а  поки  що  нехай калоша
повисить.

По обіді Шурко побіг у садок, а дідусь каже:

— Ну, Шурко  в нас уже відзначився, а  ти, Миколко, теж, либонь, щось  утнув. Ти
вже зізнавайся, порадуй дідуся.

— Я, — кажу, — ловив рибу, але риба не ловиться.

— А ти де ловив?

— У ставку.

— Е… —  протяг дідусь, — яка ж тут риба? Цей ставок недавно викопали. Тут навіть
жаби ще не завелись. А ти, голубе, не  полінуйся, піди на річку. Там біля містка
течія прудка. На цій бистринці й полови.

Дідусь пішов на роботу, а я взяв вудку й кажу Шуркові:

— Ходімо на річку, будемо разом рибу ловити.

— Ага, — каже, — злякався! Тепер підлабузнюєшся!

— Навіщо мені підлабузнюватися?

— А щоб я не чаклував більше.

— Чаклуй, — кажу, — будь ласка.

Узяв я коробку з черв'яками, банку з-під варення, щоб було куди рибу складати, і
пішов. А Шурко позаду поплентався.

Прийшли на річку.  Я прилаштувався  на березі, поблизу мосту, де  течія  бистра,
закинув вудку.

А Шурко товчеться коло мене і все бурмоче:



 Чаклуй, бабо, чаклуй, дід,
 Чаклуй, сіренький ведмідь!



Помовчить трішечки, помовчить, а потім знову:



 Чаклуй, бабо, чаклуй, дід…



Раптом риба як  клюне, я як смикну  вудку! Риба  блиснула в повітрі, зірвалася з
гачка, впала на берег і ну танцювати біля самісінької води.

Шурко як закричить:

— Держи її!

Кинувся до риби і давай ловити. Риба по березі скаче, а він прямо животом на неї
падає, ніяк спіймати не може, мало вона назад у річку не втекла.

Нарешті він  її схопив. Я  набрав у банку  води, Шурко пустив у неї  рибу і став
розглядати.

— Це, — каже, — окунь. — Слово честі, окунь! Бачиш, які у нього смужки. Цур, мій
буде.

— Гаразд, хай буде твій. Ми ще багато наловимо.

У цей день ми довго  вудили.  Зловили шість окуньців, чотирьох пічкурів і навіть
йоржика одного вивудили.

На  зворотному шляху Шурко ніс  банку з рибою і навіть подержати  не давав мені.
Він був дуже радий і зовсім не образився, коли побачив, що його калоша зникла, а
замість неї на хвіртці висить новенька голуба скринька для листів.

— Ну й нехай, — сказав він. — По-моєму, скринька ще навіть краще, ніж калоша.

Він махнув  рукою і мерщій побіг показувати бабусі рибу. Бабуся похвалила нас. А
потім я йому сказав:

— От  бачиш, а ти чаклував! Нічого твоє  чаклування не варте. Я  в чаклування не
вірю.

— У! —  сказав Шурко. — А я, думаєш, вірю!  Це тільки дикуни вірять та старенькі
бабусі.

Цим він  дуже насмішив бабусю, бо вона хоч і була старенька, але теж не вірила в
чаклунство.












ЛЯПКА


Я розповім  вам про Федька Рибкіна, про те, як він насмішив увесь  клас. У нього
була звичка смішити хлопців. І йому було однаково: перерва зараз чи урок. То от.
Почалося це з того, що Федько почубився з Грицем Копєйкіним  за флакончик  туші.
Тільки якщо сказати по правді, то ніякої бійки тут не було. Ніхто нікого не бив.
Вони просто виривали один у  одного з рук флакончик, а туш з нього вихлюпнулась,
і одна краплина потрапила Федькові на лоба.  Від цього  на  лобі в  нього вийшла
чорна ляпка завбільшки з п'ятак. Спочатку Федько розсердився, а тоді побачив, що
хлопці сміються, дивлячись на його ляпку, і вирішив, що  це  навіть краще. І  не
став змивати ляпки.

Невдовзі задзвонив дзвоник, прийшла  Зінаїда Іванівна,  і  розпочався урок.  Усі
діти  оглядались на  Федька й потихеньку  сміялися з його ляпки.  Федькові  дуже
подобалося,  що  він одним  своїм  виглядом може  смішити хлопців.  Він навмисне
засунув пальця у флакончик і вимастив носа.  Тут  уже  ніхто не міг без сміху на
нього дивитись. У  класі  стало  гамірно. Зінаїда Іванівна спершу ніяк не  могла
зрозуміти, в чому  справа,  але  незабаром  помітила  Федькову  ляпку  і  навіть
зупинилася від подиву.

— Це ти чим обличчя вимазав, тушшю? — спитала вона.

— Еге, — кивнув головою Федько.

— А якою тушшю? Цією?

Зінаїда Іванівна показала на флакончик, що стояв на парті.

— Цією, — підтвердив Федько, і рот його роз'їхався мало не до вух.

Зінаїда Іванівна наділа на носа окуляри і  з  серйозним виглядом оглянула  чорні
плями на обличчі в Федька, після чого скрушно похитала головою:

— Даремно ти це зробив, даремно!

— А що? — занепокоївся Федько.

— Та, бачиш, туш ця хімічна. Вона роз'їдає шкіру. Від цього шкіра спершу починає
свербіти,  тоді на ній вискакують  пухирі, а  потім уже все обличчя  вкривається
лишаями та виразочками.

Федько перелякався. Обличчя в нього видовжилось, рот мимоволі роззявився.

— Я більше не буду маститися тушшю, — пробелькотів він.

— Та ж  думаю, що більше  не будеш! — посміхнулася Зінаїда Іванівна і  вела урок
далі.

Федько  мерщій заходився стирати плями  туші носовичком,  потім повернув злякане
обличчя до Гриця Копєйкіна й запитав:

— Є?

— Є, — пошепки сказав Гриць.

Федько  знову тер  обличчя. Тер  і хустинкою,  і  промокашкою, але  чорні  плями
глибоко  в'їлись у  шкіру і  не стирались.  Гриць  простягнув Федькові  гумку  і
сказав:

— На ось. Це добра чорнильна гумка. Спробуй потерти. Якщо вона тобі не допоможе,
то пиши пропало.

Федько тер обличчя чорнильною гумкою, але й  це не допомогло. Тоді  він  вирішив
збігати умитись і підняв руку. Та Зінаїда  Іванівна, ніби навмисне,  не помічала
його.  Він то вставав, то сідав, то підводився  навшпиньки, стараючись витягнути
руку якомога вище. Нарешті Зінаїда Іванівна запитала, що йому потрібно.

— Дозвольте мені піти вмитися, — попросив жалібним голосом Федько.

— А що, вже свербить обличчя?

— Н-ні, — зам'явся Федько. — Здається, ще не свербить.

— Ну, тоді посидь. На перерві встигнеш умитися.

Федько сів на місце і знову заходився терти обличчя промокашкою.

— Свербить? — стурбовано запитував Гриць.

— Н-ні, здається, не свербить… Ні, здається, свербить. Не розберу,  свербить  чи
не свербить. Здається, вже свербить! Ану, подивись, чи немає пухирів?

— Пухирів ще нема, а навколо уже все почервоніло, — пошепки сказав Гриць.

— Почервоніло? —  злякався  Федько. —  Від  чого  ж  почервоніло?  Може,  пухирі
починаються чи виразочки?

Федько знову піднімав руку і просив Зінаїду Іванівну відпустити його вмитися.

— Свербить! — хникав він.

Тепер йому було не до сміху. А Зінаїда Іванівна казала:

— Нічого. Нехай посвербить. Зате іншим разом не маститимеш обличчя чим попало.

Федько  сидів  мов  на голках і  щоразу хапався за обличчя  руками.  Йому  стало
здаватися, що обличчя справді почало свербіти, а на  місці  плям уже надуваються
балабухи.

— Ти краще не три, — порадив йому Гриць.

Нарешті  подзвонив дзвоник. Федько  першим вискочив  з  класу і  щодуху побіг до
вмивальника. Там він усю перерву тер обличчя  милом,  а  весь  клас  потішався з
нього. Нарешті  Федько зовсім  відтер  плями  туші  і тиждень  після того  ходив
серйозним. Все  побоювався, що  на обличчі пухирі вискочать. Але пухирі так і не
вискочили,  а за цей тиждень Федько  навіть розучився на уроках  сміятися. Тепер
сміється тільки на перервах, та й то не завжди.














ПРО ГЕНУ




Гена був  загалом хороший хлопчик. Нівроку собі хлопчина. Як мовиться, не гірший
за інших діток. Цілком здоровий,  рум'яний, обличчя кругленьке, ніс кругленький,
уся голова загалом  кругленька. А шия у нього була коротка. Майже  зовсім шиї не
було. Тобто шию,  звичайно, він мав, але  її можна було розгледіти  лише влітку,
коли Гена ходив у майці чи в сорочці  з відкритим коміром.  А  взимку,  коли він
надівав теплу курточку чи пальто, шиї не було видно, і здавалося, що його кругла
голова лежала прямо на плечах, неначе кавун на тарелі. Але це, звичайно, не таке
вже  й  велике  лихо, бо в  багатьох хлопців, поки  вони  ще маленькі, шия буває
коротенька, а коли вони підростуть, то й шия стає довшою.

Загалом це була не така вже й велика вада.

Головна вада Гени полягала в тому, що він любив іноді брехнути.  Тобто він не те
щоб  брехав,  як мовиться, без ніякого  сорому. Ні,  цього за  ним не  водилося.
Правильніше сказати, він не завжди казав правду.

Зрештою,  з ким цього не  буває! Іншим разом хоч і не  хочеш, а збрешеш і навіть
сам не помітиш, як це вийшло.

А  вчився Гена так  собі. Як мовиться, не  гірше  за  інших.  Загалом поганенько
вчився.  Були в  нього в щоденникові трійки, іноді траплялись і  двійки. Але це,
звичайно, лише в ті дні, коли тато й  мама послаблювали  свою увагу  й  не  дуже
стежили, щоб він своєчасно робив уроки.

Та головне, як уже сказано, було те, що він іноді говорив неправду, тобто брехав
іноді так, що себе не тямив. За це одного разу він був вельми покараний.

Трапилося це  взимку, коли в його  школі збирали брухт. Діти задумали  допомогти
державі —  збирати брухт для заводів. Вони  навіть ухвалили змагатися між собою,
хто збере більше, а переможців вміщувати на Дошку пошани.

Гена теж  поклав собі змагатись. Але  першого дня, коли він  пішов по брухт,  то
зустрів на подвір'ї свого друга Гошу.

Цей Гоша  худорлявенький, маленький  хлопчик, мало  не  на цілий рік молодший за
Гену.

Але  Гена  з ним  дуже  приятелював, бо Гоша  був  розумний і  завжди  вигадував
що-небудь цікаве.

Так сталось і цього разу. Побачивши Гену, Гоша запитав:

— Ти куди це розігнався?

— Іду збирати брухт, — сказав Гена.

— Ходімо краще з крижаної гірки кататися.  На  сусідньому  подвір'ї хлопці гарну
гірку зробили.

Вони подалися на сусіднє подвір'я і заходились  кататися з гірки. Санок у них не
було, тому вони  з'їжджали  просто на ногах.  Тільки  це було не дуже зручно, бо
щоразу доводилось їхати спочатку стоячи, а тоді вже лежачи на животі, на боці, а
іншим разом і на спині.

Нарешті Гоша сказав:

— Так  кататись невигідно.  Можна  роз'юшити  носа. Піди-но ти  краще додому  по
санки. У тебе ж є санки.

Гена пішов додому, дістався на кухню і взяв санки. Мама побачила й каже:

— Навіщо санки? Ти ж пішов збирати брухт.

— А я возитиму брухт на санках, — пояснив Гена. — Він же важкий. У руках  багато
не понесеш, а на санках значно легше.

— А, — сказала мама. — Ну йди.

Цілий день Гена катався з Гошею  на санках і аж надвечір повернувся додому.  Все
пальто в нього було в снігу.

— Де ж ти пропадав стільки часу? — запитала мама.

— Збирав брухт.

— Невже для цього треба було так вивалятись у снігу?

— Ну, це ми на зворотному шляху з хлопцями трохи  в  сніжки погралися, — пояснив
Гена.

— Нічого собі — трохи! — похитала головою мама.

— А багато ти зібрав брухту? — запитав Гену тато.

— Сорок три кілограми, — не задумуючись, збрехав Гена.

— Молодець! — похвалив тато і взявся вираховувати, скільки це буде пудів.

— Хто ж тепер на пуди лічить? — сказала мама. — Тепер усі лічать на кілограми.

— А  мені  на  пуди  цікаво, —  відповів  тато. —  Колись  я  працював  у  порту
вантажником. Доводилось  носити  бочонки з тріскою. В кожному  бочонку  по шість
пудів. А сорок три кілограми — це майже три пуди. Як же ти доніс стільки?

— Я ж не носив, а на санках, — відповів Гена.

— Ну, на  санках, звичайно,  легше, —  погодився тато. — А  інші хлопці  скільки
зібрали — більше, ніж ти, чи менше?

— Менше, —  відповів  Гена. — Хто тридцять п'ять  кілограмів, хто тридцять. Лише
один хлопчик зібрав  п'ятдесят  кілограмів, і  ще один. хлопчик зібрав п'ятдесят
два.

— Ти бач! — здивувався тато. — На дев'ять кілограмів більше, ніж ти.

— Нічого, — сказав Гена. — Завтра я теж на перше місце вийду.

— Ну, ти не дуже надривайся там, — сказала мама.

— Навіщо — дуже! Як усі, так і я.

За вечерею Гена їв з великим апетитом. Дивлячись на  нього,  тато й мама раділи.
Їм завжди  чомусь  здавалося, що  Гена  їсть  мало і від цього  може  схуднути й
занедужати. Побачивши, як він уминає за обидві щоки гречану кашу, тато поплескав
його рукою по голові і, засміявшись, сказав:

— Попрацюєш до поту, то й поїси в охоту! Чи не так, синку?

— Звичайно, так, — погодився Гена.

Цілий вечір тато  й  мама  гомоніли про те, як добре, що тепер у школі привчають
дітей до праці. Тато сказав:

— Хто змалечку привчається  працювати, той виросте хорошою  людиною і ніколи  не
сидітиме на чужій шиї.

— А я і не сидітиму на чужій шиї, — сказав Гена. — Я на своїй шиї сидітиму.

— От, от! — засміявся  тато. — Ти у нас хороший хлопчик. Нарешті Гена ліг спати,
а тато сказав мамі:

— Знаєш, що  мені понад усе подобається у нашому хлопчикові — це його  чесність.
Він міг би наговорити сім  мішків гречаної вовни, міг сказати, що  зібрав більше
від усіх  брухту, а він  одверто зізнався,  що  двоє  хлопців зібрали більше від
нього.

— Так, він у нас хлопчик чесний, — сказала мама.

— По-моєму,  виховувати в  дітях чесність —  найважливіше від усього, —  говорив
тато далі. — Чесна людина не збреше, не обдурить, не підведе товариша, не візьме
чужого і трудитиметься справно, не сидітиме склавши руки, коли інші працюють, бо
це означає бути паразитом і поїдати чужу працю.

Наступного дня Гена з'явився до школи, і вчителька запитала, чому він не прийшов
учора  збирати брухт. Не змигнувши  оком.  Гена відповів, що  йому не  дозволила
мама,  бо в  нього занедужала сестричка на запалення легенів  і він мусив піти в
лікарню,  щоб віднести  їй  апельсин,  а  без  апельсина  вона  нібито  не могла
видужати. Чому йому спало на думку набрехати про лікарню, про  сестричку, якої у
нього не було, і в додачу про апельсин, — це нікому не відомо.

Прийшовши  зі школи додому, він спочатку пообідав, тоді взяв сапки, сказав мамі,
що  йде збирати  брухт,  а сам знову  подався  кататись  на гірку.  Повернувшись
надвечір  додому,  він знову вигадував, хто з хлопців скільки зібрав брухту, хто
вийшов на перше місце, хто на останнє, хто  ударник,  хто  відмінник, хто просто
передовик.

Так було щодня.  Уроки  Гена  зовсім перестав  робити. Йому  не до того  було. У
щоденникові в нього стали з'являтися двійки. Мама сердилась і казала:



— Це все  через брухт! Хіба можна  примушувати  дітей стільки працювати?  Дитині
зовсім ніколи робити уроків! Треба буде піти до школи і поговорити з учителькою.
Що вони там собі думають?  Одне з двох:  нехай або  вчаться, або збирають брухт!
Інакше нічого не вийде.

Проте їй усе було ніколи,  і вона ніяк не могла  вибратись піти до школи. Татові
вона боялась говорити про погані оцінки Гени, бо татові завжди було прикро, коли
дізнавався, що його  син  погано  вчиться. Нічого  не підозрюючи, він щовечора з
цікавістю розпитував Гену про його трудові успіхи і  навіть занотовував до свого
записничка, скільки він зібрав за день брухту. Гена для більшої правдоподібності
вигадував  різні  небилиці.  Вигадав  навіть,  що  вчителька  Антоніна  Іванівна
поставила  його в  приклад усьому класові  і помістила його  прізвище  на  Дошку
пошани.

Нарешті настав день, коли  Гена  одержав  найгіршу  оцінку,  яка тільки буває на
світі, тобто одиницю, та ще з такого важливого предмета, як російська мова. Він,
звичайно, нічого  не сказав мамі, а  просто взяв санки і пішов  «збирати брухт»;
тобто це він  тільки так  казав, що  йде  збирати брухт,  а насправді  пішов, як
завжди, кататись.

Коли він пішов, мама згадала, що  не перевірила його  оцінок.  Вона  дістала  із
сумки щоденник і побачила, що в нього там «кіл», просто кажучи, одиниця.

— Еге! — з прикрістю сказала вона. — Це, нарешті, обурливо! Що вони там  собі  в
школі думають! Дитина одиниці приносить, а у них тільки брухт на думці!

Кинувши усі  свої справи,  вона  заквапилась  до школи.  На  її щастя,  Антоніна
Іванівна ще не пішла. Побачивши Генину маму, вона сказала:

— От добре, що ви прийшли. Я вас викликала, щоб поговорити про успіхи Гени.

— Як це ви мене викликали? — здивувалась Генина мама. — Мене ніхто  не викликав.
Я сама прийшла.

— Хіба ви не одержали моєї записки? — запитала вчителька.

— Ні.

— Дивно! — сказала Антоніна Іванівна. — Я ще позавчора звеліла Гені передати вам
записку.

— Може, ви помилились? Ви, напевне, комусь іншому звеліли, а не Гені.

— Ні. Як же я могла помилитись?

— Чому ж Гена не передав мені?

— Треба буде у нього про  це запитати, —  сказала Антоніна Іванівна. — А зараз я
хотіла з'ясувати, чому Гена став гірше вчитися. Мені  незрозуміло, чому він дома
не робить уроків.

— Що  ж  тут незрозумілого? —  усміхнулась Генина мама. — Самі  примушуєте дітей
збирати брухт, тоді дивуєтеся, чому діти уроків не роблять.

— До чого ж тут брухт? — здивувалась учителька.

— Як  — до чого?  Коли ж їм  робити уроки,  якщо  треба брухт збирати? Ви б самі
подумали.

— Щось  я вас  не  зовсім  розумію. Ми не перевантажуємо учнів  цією роботою.  В
збиранні брухту вони беруть участь раз на тиждень. Це  не може перешкодити їхнім
заняттям.

— Ха-ха-ха! Раз на тиждень! — засміялась Генина мама. — Та вони щодня  збирають.
Гена зібрав майже цілу тонну.

— Хто вам сказав?

— Гена.

— Он як! Якщо хочете знати, то ваш Гена не те що тонни, ані кілограма не зібрав,
ані грама, ні півграма! — з обуренням сказала вчителька.

— Як ви  можете  таке говорити? — скипіла Генина мама. — Він хлопчик чесний, він
не  стане  обдурювати. Ви ж  самі  поставили  його за приклад  усьому  класові і
вивісили на Дошку пошани.

— На Дошку пошани?! —  вигукнула Антоніна  Іванівна. — Як  же я могла  помістити
Гену  на Дошку пошани,  якщо він навіть  жодного разу не брав  участі в збиранні
брухту?! Першого  разу сказав,  що  у нього  занедужала сестричка  на  запалення
легенів… У вас хворіла дочка на запалення легенів?.

— Яка дочка? У мене нема ніякої дочки!

— От бачите! А Гена сказав —  занедужала сестричка на запалення  легенів  і мама
послала до лікарні віднести апельсин.

— Ну  подумайте лишень! — сказала мама. — Вигадав апельсин якийсь. Значить,  він
весь час мене обдурював! Напевне, і сьогодні не пішов збирати брухту?

— Хто  ж сьогодні  збирає  брухт! —  відповіла  вчителька. —  Сьогодні четвер, а
збираємо брухт ми по суботах. У суботу ми навмисне відпускаємо дітей раніше.

Від хвилювання Генина  мама забула й попрощатися з учителькою і кинулась хутчіше
додому. Вона не знала, що думати, що робити. Від горя у неї  аж голова заболіла.
Коли  повернувся  з  роботи  Генин тато, мама відразу ж розповіла йому  про все.
Почувши таку новину, тато страшенно розхвилювався.

Мама заспокоювала його, але він не хотів заспокоюватись і метався по кімнаті, як
розлючений тигр.

— Хто б міг подумати! —  кричав  він, хапаючись за голову руками. — Значить, він
тільки те й робив, що  катався на  санках, а нам казав, що ходить брухт збирати.
Так брехати, ну! Добре виховали синочка, нічого сказати!

— Але ж ми не вчили його обдурювати! — сказала мама.

— Цього ще бракувало! —  відповів  тато. —  Ну, нехай лишень  він повернеться, я
йому покажу!

Однак Гена довго  не приходив. Цього дня він пішов зі своїм другом Гошею далеко,
в  Парк культури,  і вони катались  там на березі річки  зі схилів. Це було дуже
захоплююче заняття, і вони ніяк не могли накататись досхочу.

Було  зовсім пізно,  коли  Гена нарешті  з'явився  додому.  Він  з голови до ніг
вивалявся у  снігу  і дихав від  утоми,  наче коняка. Його  кругле обличчя так і
пашіло жаром, шапка налізла на очі, і, щоб хоч що-небудь бачити, йому доводилося
задирати голову.

Мама й тато  відразу підбігли до нього і стали допомагати скидати пальто, а коли
скинули, від Гени повалила вгору пара.

— Бідолашненький!  Бач  як  напрацювався! — сказав тато. —  У  нього вся сорочка
мокра!

— Так, — сказав Гена. — Сьогодні я сто п'ятдесят кілограмів заліза зібрав.

— Скільки, скільки?

— Сто п'ятдесят.

— Ну, герой! — розвів руками батько. — Треба підрахувати, скільки всього вийде.

Тато взяв свого записника й почав підраховувати:

— Першого дня ти зібрав сорок три кілограми, наступного  ще  п'ятдесят, —  разом
дев'яносто три,  на третій  день шістдесят чотири — виходить  сто п'ятдесят сім,
потім ще шістдесят дев'ять — це буде… це буде…

— Двісті двадцять шість, — підказав Гена.

— Правильно! — підтвердив батько. — Лічимо далі…

Так він рахував, рахував, і в нього вийшла ціла тонна, та ще з гаком.

— Глянь, — з подивом сказав він. — Цілу  тонну заліза  зібрав! Це ж треба! Хто ж
ти тепер у нас?

— Напевне, відмінник чи ударник, не знаю точно, — відповів Гена.

— Не знаєш?  А я знаю! — закричав раптом батько і грюкнув кулаком по столу. — Ти
крутій! Шахрай! Трутень ти, ось хто! Дармоїд!

— Який да-дармоїд? — заїкаючись від переляку, запитав Гена.

— Не знаєш, які дармоїди бувають?

— Не-не-не знаю.

— Ну, це ті,  що самі не працюють,  а  намагаються влаштуватись так, щоб за  них
інші працювали.

— Я не намагаюсь… не намагаюсь, — пробелькотів Гена.

— Не намагаєшся? —  закричав  батько страшним голосом. — А хто  щодня  на санках
катається, а дома бреше, що брухт збирає? Де записка? Зізнавайся, негідний!

— Яка за-за-записка?

— Ніби не знаєш! Записка, яку тобі Антоніна Іванівна дала.

— У мене нема.

— Де ж вона?

— Я її у сміттєпровід викинув.

— А, у сміттєпровід! — загримів батько і грюкнув кулаком по столу з такою силою,
що  задзвенів посуд. —  Тобі для того  дали записку, щоб  ти  її у  сміттєпровід
кидав?

— Ну,  заспокойся,  будь ласка, —  почала благати  мама. — До  смерті перелякаєш
дитину.

— Перелякаєш його!  Авжеж! Він  сам кого  хочеш перелякає. Подумати лишень — так
брехати! Тонну заліза зібрав! На Дошку пошани  вивісили! Це ж ганьба! Як я людям
в очі дивитимусь!

— Навіщо ж  кричати? Його покарати треба,  а кричати  — це непедагогічно. Дитина
може втратити апетит, — сказала мама.

— Думаю, що апетиту він не втратить, — сказав тато, — а що покарати слід, це я й
сам знаю.

Тато ще довго соромив Гену. Гена просив  у нього вибачення, присягався, що тепер
нізащо  не  буде на санках кататись і  завжди  збиратиме  брухт. Але  батько  не
погодився йому вибачити.  Закінчилася справа тим, що Гену  вельми  покарали.  Як
покарали,  говорити не  варт.  Кожен сам  знає, які  покарання бувають. Загалом,
покарали його, і все.

А цього  року Гена справді вже не  катався більше на  санках, бо  зима незабаром
закінчилась і  сніг  розтанув. Але  й брухт  йому теж не  довелося  збирати,  бо
навчальний  рік підійшов  до  кінця  і  дітям  треба було посилено вчитися,  щоб
перейти до наступного класу з  добрими оцінками. В  них у школі цього року ніхто
більше не збирав брухту.










ЗАМАЗКА




Одного разу скляр  замазував  на  зиму рами, а  Костик та  Сашко стояли поряд  і
дивились.  Коли скляр  пішов, вони відколупали  од  вікон замазку  і  заходилися
ліпити з неї звірів. Тільки звірі у них не виходили. Тоді Костик зліпив гадюку й
каже Сашкові:

— Подивися, що в мене вийшло.

Сашко подививсь і каже:

— Ліверна ковбаса.

Костик образився і  сховав замазку в кишеню. Потім вони пішли в кіно. Сашко  все
непокоївся і питав:

— Де замазка?

А Костик відповідав:

— Ось вона, в кишені. Не з'їм я її!

У  кіно вони взяли  квитки  і купили  два  м'ятні  пряники.  Раптом  задзеленчав
дзвоник. Костик  кинувся займати місце,  а Сашко застряв  десь. От Костик зайняв
два місця. На одне сам сів, а на друге поклав замазку. Раптом прийшов незнайомий
громадянин і сів на замазку.

Костик каже:

— Це місце зайняте, тут Сашко сидить.

— Який такий Сашко? Тут я сиджу, — сказав громадянин.

Тут прибіг Сашко і сів поруч з іншого боку.

— Де замазка? — питає.

— Тихіше! — прошепотів Костик і подивився скоса на громадянина.

— Хто це? — питає Сашко.

— Не знаю.

— Чого ж ти його боїшся?

— Він на замазці сидить.

— Навіщо ж ти віддав йому?

— Я не давав, а він сів.

— То забери!

Тут погасло світло і розпочалося кіно.

— Дядечку, — сказав Костик, — віддайте замазку.

— Яку замазку?

— Котру ми з вікна виколупали.

— З вікна виколупали?

— Атож. Віддайте, дядю!

— Та я ж не брав у вас!

— Ми знаємо, що не брали. Ви сидите на ній.

— Сиджу?!

— Атож.

Громадянин підскочив на стільці.

— Чого ж ти раніше мовчав, негідний?

— Та я ж казав вам, що місце зайняте.

— Коли ж ти казав? Коли я уже сів!

— Звідки ж я знав, що ви сядете?

Громадянин підвівся і заходився нишпорити на стільці.

— Ну, де ж ваша замазка, лиходії? — пробурчав він.

— Стривайте, ось вона! — сказав Костик.

— Де?

— Ось, на стільці розмазалась. Ми зараз зчистимо.

— Зчищайте швидше, негідні! — гарячкував громадянин.

— Сідайте! — кричали на них ззаду.

— Не можу, — виправдовувався громадянин. — У мене тут замазка.

Нарешті хлопці зішкребли замазку.

— Ну, тепер добре, — сказали вони. — Сідайте.

Громадянин сів.

Стало тихо.

Костик уже хотів дивитися кіно, але тут зашепотів Сашко:

— Ти вже з'їв свого пряника?

— Ні ще. А ти?

— Я теж ні. Давай їсти.

— Давай.

Почулося чавкання. Костик раптом плюнув і прохрипів:

— Слухай, у тебе пряник смачний?

— Угу.

— А в мене несмачний. М'який якийсь. Напевне, розтанув у кишені.

— А замазка де?

— Замазка ось, у  кишені…  Тільки  стривай!  Це  не замазка, а  пряник.  Тьху! В
темряві  переплутав,  розумієш, замазку  і пряник.  Тьху! То  ж бо я дивлюся, що
несмачно!

Костик зі злості швиргонув замазку на підлогу.

— Навіщо ж ти її кинув? — запитав Сашко.

— А навіщо мені вона?

— Тобі  не треба,  а мені треба, —  пробурчав  Сашко і поліз  під стілець шукати
замазку. — Де ж вона? — сердився він. — Ось шукай тепер.

— Зараз я знайду, — сказав Костик і теж зник під стільцем.

— Ой! — почулося раптом звідкись ізнизу. — Дядю, пустіть!

— Хто це там?

— Це я.

— Хто — я?

— Я, Костик. Пустіть мене!

— Та я ж не держу тебе.

— Ви мені на руку наступили!

— Чого ж ти поліз під стілець?

— Я замазку шукаю.

Костик проліз під стільцем і зустрівся з Сашком ніс у ніс.

— Хто це? — злякався він.

— Це я, Сашко.

— А це я, Костик.

— Знайшов?

— Нічого не знайшов.

— І я не знайшов.

— Давай  краще  кіно  дивитись,  а то всі  лякаються, в  обличчя ногами тицяють,
думають — собака.

Костик і Сашко пролізли під стільцями і сіли на свої місця. Перед ними на екрані
мигнув напис: «Кінець». Публіка кинулась до виходу. Хлопці вийшли на вулицю.

— Що це за кіно ми дивились? — каже Костик. — Я щось нічого не розібрав.

— А  я,  думаєш,  розібрав? —  відповів Сашко. —  Якась нісенітниця та  й  годі.
Показують же такі картини!










ВИНАХІДЛИВІСТЬ




Ми  з Володею  сиділи дома,  за те що розбили  цукерницю.  Мама пішла, а  до нас
прийшов Костик і каже:

— Давайте пограємося в що-небудь.

— Давайте в схованки, — кажу я.

— У, та тут і ховатися ніде! — каже Костик.

— Чому — ніде? Я так сховаюся, що ти повік не знайдеш. Треба лише винахідливість
проявити.

— Ану, сховайся. Умить знайду.

Костик  пішов у  коридор  і став  рахувати  до двадцяти п'яти.  Володя побіг  до
кімнати,  а я  в хижу. В  хижі лежала рогожка.  Я  заліз під  неї і згорнувся на
підлозі клубочком.

От Костик порахував до двадцяти п'яти і пішов  шукати. Володю він знайшов одразу
під  ліжком  і почав шукати мене. Обшукав усю  кімнату й  кухню. Зайшов у  хижу,
зупинився коло мене й каже:

— Тут каструлі якісь, стілець поламаний, рогожка стара. Нема нікого!

Потім повернувся до кімнати і питає:

— Де він? Ти не бачив, Володю?

— Може, у шафі сидить? — каже Володя. — Ану, відчини шафу… Нема!

— Може, в буфет заліз?.. Нема! Куди ж він подівся?

— Знаю! — закричав Володя. — Він у скрині!

— Правильно! Більше йому нікуди сховатись. Як ми раніше не здогадалися!

Вони підбігли до скрині і заходилися відчиняти віко, але воно не відчинялось.

— Замкнено, — каже Костик.

— А може, він ізсередини держить?

Вони стукали по вікові і кричали:

— Вилазь!

— Давай  перекинемо  скриню, —  каже  Володя. —  Ану,  підхоплюй  з  того  боку!
Ра-а-а-азом!

Бух! Скриня перекинулась, аж підлога задвигтіла.

— Ні, напевне,  його  там  нема, — каже Костик. — Не може  ж він  догори  ногами
сидіти!

— Мабуть, він на кухні у підпіччі, — відповів Володя.

Вони побігли на кухню і стали тицяти кочергою в підпіччя:

— Вилазь! Однаково попався!

Я насилу стримався, щоб не засміятись.

— Стривай, — каже Володя. — Я, здається, зловив когось.

— Ану, тягни його!

— Зараз  тільки  кочергою  зачеплю…  Є!  Ану,  подивимося,  хто  це… Тьху! Старі
валянки!.. Де ж його шукати?

— Не  знаю. Я  більше не граюся. Виходь! — закричав  Костик. — Гру закінчено! Не
хочеш, то й сиди собі!

Вони повернулись до кімнати.

— Може, він у комоді? — запитує Володя.

Щось зарипіло.

— Ну,  що ти шукаєш у комоді! Хіба в шухляді сховаєшся? —  розсердився Костик  і
пішов у коридор.

— Чому  не  сховаєшся?  Треба  перевірити, —  відповів  Володя. Він довго  рипів
шухлядами і раптом закричав:

— Костику, іди-но сюди!

— Знайшовся? — обізвався Костик.

— Ні, я не можу вилізти.

— Звідки?

— З комода. Я в комоді сиджу.

— Навіщо ж ти заліз у комод?

— Я хотів перевірити, чи можна сховатись у шухляді, а шухляда перехнябилась, і я
не можу вилізти.

Тут я не витримав і голосно зареготав. Костик почув і кинувся шукати мене.

— Витягни мене спочатку! — благав Володя.

— Та не кричи ти! Я не розберу, де це він сміється.

— Витягни мене! Мені тут у шухляді страшно!

Костик висунув шухляду  і  допоміг  Володі вилізти. Вони  разом побігли до хижі.
Костик спіткнувся об мене і впав.

— Ще цю рогожку якийсь дурень тут кинув! — закричав він і зі злості як  штурхоне
мене ногою.

Я як закричу! Виліз з-під рогожки:

— Ти чого б'єшся?

Він побачив мене і зрадів.

— Ага! Попався! — і побіг у коридор. — Паличка-виручалочка! Тра-та-та!

Я кажу:

— Можеш не трататакати, я не граюся більше. Це не гра, щоб битися.

Приходжу до  кімнати… Батечку  мій!  Усе  розкидано.  Шафи  відчинено,  з комода
шухляди витягнено, білизна на підлозі купою, скриня догори дном!

Довелось нам цілу годину після цього наводити лад у кімнаті.










ПРИГОДИ ТОЛІ КЛЮКВІНА




Учень четвертого  класу  школи  № 36 Толя  Клюквін  вийшов  з  будинку  № 10  по
Дем'яновській  вулиці — і,  повернувши в Третій Каширський провулок,  подався до
свого приятеля Славка  Огонькова,  який жив по Ломоносовській  вулиці, в будинку
№ 14. Ще вчора  звечора друзі домовилися зустрітися сьогодні вранці  і пограти в
шахи. Вони обидва захоплювались цією грою і ладні були грати  з ранку до вечора.
Таке вже на них найшло.

Толя  дуже  поспішав, тому  що  обіцяв своєму другові  прийти до  десятої години
райку, а вже було значно більше, бо Толя через свою неорганізованість  забарився
вдома і не встиг вийти вчасно. А тут ще, як  це завжди буває, коли треба швидше,
на вулиці сталася  затримка. Він уже був у  кінці Третього Каширського провулка,
як раптом із-за  паркана  вилізла  сіра  кішка і  зупинилася,  явно  наміряючись
перебігти Толі дорогу.

— А тпрусь! Тпрусь-бо  звідси! —  закричав  Толя на кішку  і, щоб  налякати  її,
нагнувся, вдаючи, ніби хоче підняти з землі каменюку.

Це справді  налякало кішку,  але, замість того щоб  тікати  назад, вона  майнула
через дорогу і зникла за ворітьми будинку на протилежному боці вулиці.

— А щоб тобі! — розгублено пробурмотів Толя.

Він  зупинився, не  наважуючись іти вперед, і  почав  думати,  що  краще:  тричі
плюнути через ліве плече і йти своєю дорогою чи повернутись назад і пройти іншою
вулицею. Оглядівшись  довкола  і  переконавшися,  що його ніхто не  бачить,  він
вирішив усе-таки повернутись назад.

«Ніби щось може змінитись від того, як я тричі плюну, — міркував він. — Якщо вже
кішка перебігла дорогу, то хоч плюй,  хоч не  плюй… Хоч, коли сказати по правді,
може, й сама кішка нічого не значить, та нехай  уже, дідько з нею! Мені не важко
піти іншою дорогою, а то справді якась невдача спіткає».

Розмірковуючи  так,  Толя   повернувся   до  свого   будинку  і,  пройшовши   по
Дем'яновській вулиці, завернув  у  Другий  Каширський провулок.  Цього разу  він
добрався до Ломоносовської вулиці без особливих пригод і ще здалеку побачив,  що
з під'їзду будинку № 14 вийшов якийсь хлопчик. Спершу Толі здалося, що  він дуже
схожий  на  Славка  Огонькова,  потім  здалося, ніби не дуже.  Хлопчик тим часом
постояв  коло  під'їзду, неначе про  щось  роздумував, тоді повернувся  до  Толі
спиною і подався в протилежний бік.

«Гаразд, — сказав  сам собі Толя. —  Я  зараз піднімуся  до Славка, і  все стане
ясно. Якщо Славко вдома, то це, значить, не він. Якщо ж його вдома нема, тоді це
він».

Піднявшись на четвертий  поверх,  Толя  подзвонив біля дверей 31  квартири. Йому
відчинила Славкова мама.

— А Славко тільки-но пішов, — сказала вона. — Хіба ти не зустрів його?

— Ні, тобто я бачив його здалеку, але подумав, що це не він. Адже він сказав, що
зачекає мене.

— Він  тебе  довго  чекав,  навіть  сердився,  що  ти  не  йдеш.  А  потім  йому
зателефонував Євгенко Зайцев, і Славко сказав, що піде до нього.

— Свиня  яка! Неначе  не міг почекати  трішечки! — сказав Толя,  попрощавшись зі
Славковою мамою і спускаючись сходами.

Вийшовши  на вулицю, він постояв біля під'їзду, роздумуючи, що робити, потім теж
пішов  до  Євгенка Зайцева,  який  жив на Заміському шосе, тобто  далеченько від
Ломоносовської вулиці. Тепер  Толі нічого було поспішати. Він ішов, роззявкувато
роздивляючись довкола і оглядаючи все, що траплялось по дорозі. На Суворовському
бульварі  він  зупинився,  щоб  подивитись  на хлоп'ят, які вчилися  кататись на
дитячому двоколісному велосипеді.

Хлоп'ят було четверо, але жоден з них ще  не вмів кататись, тому вони не стільки
їздили,  скільки падали  з  велосипеда.  Треба сказати,  що  кататись  на  цьому
велосипеді  без  звички  було  дуже  важко,  бо  він  був  не  зовсім  звичайної
конструкції.  На  звичайному  двоколісному  велосипеді педалі треба крутити лише
доти, поки машина не розженеться, після чого велосипед їде сам, а  педалі стоять
на місці. На цьому ж велосипеді педалі треба було  крутити весь час. Навіть коли
їх можна  було  вже й не крутити, вони самі крутились. Це, напевне, пояснювалось
тим, що велосипед буїв застарілої системи. Його подарував хлопцям один мешканець
їхнього будинку.

Мешканця  цього  звали  Іваном  Герасимовичем.  Коли  Іван  Герасимович  був  ще
маленький, йому подарував цей велосипед його тато. Потім Іван Герасимович  виріс
і  купив собі справжній, дорослий,  велосипед, а цей велосипед заховав у  сараї.
Він думав,  що  колись одружиться і в нього будуть діти, тоді він подарує їм цей
велосипед.  Але минуло років двадцять  п'ять чи тридцять, Іван Герасимович так і
не одружився, а про велосипед забув. 1 ось нещодавно він розбирав у себе в сараї
старий мотлох і побачив цього велосипеда.

«Що  мені з  ним робити? — подумав  Іван Герасимович. —  Віддам  я його, мабуть,
хлоп'ятам у дворі. Однак у мене своїх  дітлахів нема. Хоч я  ще, може, одружусь,
але до  того часу  велосипед зовсім поіржавіє,  і  його треба  буде викинути або
здати у брухт».

Він витягнув велосипед з сарая і сказав хлоп'ятам:

— Ось  вам, бісенята, велосипед. Він хоч і не показний з вигляду, зате міцний. Я
в дитинстві цілими  днями катався на ньому, а дивіться, хоч  би шпиця зламалась.
Одне слово, катайтеся, хлоп'ятка. Доламуйте.

Хлопці  були  дуже здивовані  і навіть не  вірили, що  їм дарують велосипед, але
потім побачили,  що  Іван Герасимович не  жартує,  і дуже  зраділи. Спершу  вони
спробували  кататись у дворі, але там їм було  дуже  боляче падати, бо весь двір
був вимощений диким камінням. Тоді вони пішли на бульвар, і тут їх побачив Толя.
Він подивився, як  хлопчаки  раз  у  раз  беркицялися з велосипеда  на землю,  і
сказав:

— Ех,  ви! Хто ж так учиться кататися!  Так  і  носи пороз'юшуєте! На велосипеді
треба вчитись кататися з гори.

— Чому з гори? — здивувалися хлоп'ята.

— Бо коли їдеш з гори, велосипед котиться сам — педалі крутити не треба, і можна
вчитися  тримати рівновагу.  А коли  навчишся тримати рівновагу, можна  починати
вчитися крутити педалі.  Якщо ж  учишся відразу і того  і другого, то нічого  не
вийде.

Хтось із хлоп'ят сказав:

— Треба піти бульваром далі, там дорога йде вниз, тобто з гірки.

Усі  побігли  туди, де  починався  спуск. Але ні в  кого не вистачило сміливості
спуститися на велосипеді з гори.

— Які ж ви боягузи! — сказав Толя. — Ану дайте велосипед, я покажу вам, як треба
кататися.

Толя сів  на велосипед, відштовхнувся ногою і поїхав  униз.  Він  уже вмів трохи
кататись,  і їзда  на  велосипеді не вимагала від нього великих зусиль. Хлоп'ята
ватагою  побігли  за  ним.  Вони вже боялися,  щоб  він не втік  од них  разом з
велосипедом.  Велосипед тим часом набирав швидкості. Педалі закрутилися з  такою
швидкістю, що Толя не  встигав  крутити ногами. Довелося йому відпустити педалі,
але  вони все-таки не переставали обертатись і  били  його  по ногах. Тоді  Толя
широко розчепірив ноги і помчав такою розкарякою із страшенною швидкістю. Раптом
він  побачив попереду малюків, які  бавились посеред бульвару. Щоб не наїхати на
них, йому довелося  круто  звернути вбік.  На  його  щастя, в  огорожі  бульвару
виявилася хвіртка. Толя прошмигнув крізь неї,  миттю перетнув вулицю і  в'їхав у
ворота будинку.

Промайнувши через двір з  блискавичною  швидкістю,  Толя  виїхав на задвірки і з
усього розгону наштовхнувся переднім колесом на товсту чавунну тумбу, що  лежала
недалеко від  паркана. Від удару велосипед брикнув, мов коняка, і став  сторчма.
Толя  вискочив із  сідла, перелетів догори  ногами через  паркан,  мов акробат у
цирку,  і гепнувся  у ящик  для  сміття,  що стояв на  сусідньому  подвір'ї  під
парканом.



Усе  сталося так швидко, що Толя  не  встиг  отямитись,  як уже сидів  у  ящику.
Падаючи, він зачепився за цвях, що  стирчав у кришці  ящика,  і  роздер на спині
сорочку. Це дещо затримало швидкість польоту, до того ж він упав на купу м'якого
сміття, що значно пом'якшило. удар. Отож, усе обійшлося гаразд, коли не брати до
уваги, що в останній момент Толя ударився об стінку ящика лобом.

Трохи  отямившись, він обмацав рукою лоба, і йому здалося, що там у  нього садно
чи подряпина.

Приклавши  до садна  носовичок, Толя оглянувся  довкола,  намагаючись розгадати,
куди це він потрапив.

Хлоп'ята, які мчали  за велосипедом  щодуху, дуже відстали. Вони, проте, встигли
помітити,  як Толя звернув з бульвару і зник у чужих воротях.  Заскочивши у ці ж
ворота  і  пробігши  у  кінець  двору, вони виявили велосипед,  що  валявся  під
парканом. Побачивши, що велосипед не вкрадено, але сам Толя кудись щез, хлоп'ята
стали бігати по подвір'ю, зазирати в усі куточки і кричати:

— Хлопчику! Хлопчику!

Але  Толя  не обзивався.  Хлоп'ята  подумали, що він,  певно,  не  схотів більше
кататись і пішов додому. Вони взяли велосипед і побігли знову на бульвар.

Сидячи в ящику, Толя чув, як кричали хлоп'ята, та оскільки вони кликали його  не
на ім'я, то вирішив, що кличуть когось іншого. Обдивившись  довкола і визирнувши
з ящика для сміття, Толя нарешті збагнув,  куди він потрапив. Зрозуміло, у нього
не було  великого бажання  сидіти  в  такому  місці. Переконавшись,  що  кров  з
подряпини на лобі вже не йде, він заховав до кишені носовичок і виліз із ящика.

Перед ним, за  деревами, сірів  цегляний будинок з високою аркою  в  стіні. Толя
пішов  прямо  під цю арку,  сподіваючись вийти на  вулицю,  але  потрапив  не на
вулицю, а на  інший двір. Тут було значно краще, ніж там, звідки з'явився  Толя.
Посеред двору височіла величезна кругла клумба з квітучими айстрами, жоржинами і
яскравими,  як  вогники,  настурціями. Недалеко  від  клумби  була  купа  піску,
обнесена з  чотирьох боків голубим дерев'яним  парканчиком.  Якісь красиві  тихі
діти сиділи  навколо  купи і ліпили  з  піску пиріжки.  Вони  були  в  яскравих,
квітчастих платтячках і  костюмчиках. Здалеку  вони теж були схожі  на квіти.  З
обох  боків  купи  піску були розбиті  газони  з  акуратно  підстриженою зеленою
травичкою. Вздовж газонів стояли зручні лавочки, на яких сиділи мами дітей. Вони
мирно  гомоніли, читали книжки  і стежили, щоб  дітлахи добре  поводились  і  не
запорошили одне одному пісочком очі.

Позаду лавочок був волейбольний  майданчик з напнутою  впоперек нього  мотузяною
сіткою. Кілька старших хлопчиків і дівчаток грали у волейбол.

Двір був великий,  широкий, оточений з усіх  чотирьох  боків  стінами будинків з
балконами.  На багатьох балконах майоріли  квіти, висаджені в  довгих дерев'яних
ящиках. Толя  мимохіть зупинився і замилувався  картиною, що  постала перед ним.
Усе це було дивовижно: і квіти,  і газони  з травою, і  діти, і великий шкіряний
м'яч, що плавно злітав над волейбольною сіткою.

«От  коли б і мені жити в цьому будинку! — подумав  Толя. — Я б щодня дивився на
квіточки, на піщану гірку з дітлахами, грав би з цими хлопчиками та дівчатками у
волейбол».

Він сумно зітхнув і саме в цей час побачив, що одна дівчинка махнула йому рукою,
запрошуючи його погратися з  ними.  Толя підійшов несміливо,  але вже за дві-три
хвилини цілком  призвичаївся до  нових друзів. Йому навіть  почало здаватися, що
він знайомий з  ними мало не  тисячу  років. Минуло ще  хвилин п'ять,  і він уже
захопив, як мовиться, ініціативу до своїх рук: подавав  команди, коли треба було
мінятися місцями, кричав: «аут», «сетбол», «мазило»  та інші  якісь  незрозумілі
слова. Він усіх навчав правил гри,  хоч сам не особливо дотримувався цих правил.
Скінчилося  тим, що він  не зміг узяти м'яча, що йшов дуже низько. Замість того,
щоб  відбити  м'яча рукою, він ударив по  ньому ногою.  Удар  вийшов дужчим, ніж
сподівався  Толя, м'яч полетів  убік  і  влучив прямісінько  у вікно на  другому
поверсі будинку. Скалки шибки з дзенькотом посипались униз. М'яч, на щастя, впав
тут же поряд.

Першою думкою Толі було кинутися навтікача, але він затамував у собі це бажання.
Йому  здавалось нечесним  утекти. Адже могли подумати,  що шибку вибив не він, а
хтось із  гравців,  які залишились  тут. Тим часом один хлопчик схопив  м'яча і,
притискаючи його до грудей, побіг з двору.

— Рятуйся хто може! — закричав хтось.

Усі гравці кинулися врозтіч.

Побачивши, що лишився сам, Толя подумав, що тепер і йому можна  тікати, але в ту
ж.  мить відчув, як хтось цупко схопив його ззаду за комір,  і чийсь верескливий
голос закричав прямо у вухо:

— Ти куди ж це м'ячем гилиш, розбишако?! Нікуди тобі м'ячем гатити, окрім як  по
вікнах, лобуряко ти такий!

Толя обернувся,  наскільки це було  можна  в його становищі, і,  глянувши скоса,
побачив  люте обличчя старої жінки з коричневою бородавкою завбільшки з горошину
над  верхньою губою. Однією рукою стара цупко тримала Толю  за  комір, у  другій
руці у неї була чорна цератова сумка з продуктами.

— Я ненавмисне, — розгублено пробурмотів Толя, намагаючись вирватися.

— Я ось тобі одірву голову ненавмисне та  замість шибки у вікно вставлю. Нема на
вас, шибеників, упину!

— Знову у  вас розбили, Одарко Семенівно? — спитала  одна з  жінок, що сиділи на
лавочці біля піщаної купи.

— У нас,  голубонько, аякже!  Вже третій  раз підряд б'ють, щоб їх трясця  била!
Шибок на  них  не настачиш. Ти  з якої  квартири? — запитала Одарка  Семенівна і
сильно струснула Толю за комір.

— З шістнадцятої, — признався Толя.

— А от і неправда, — сказала інша жінка. — Я в шістнадцятій квартирі всіх знаю.

— Але ж я не у вашому будинку живу, — відповів Толя.

— Ага, не  в нашому! — зі  злою  посмішкою сказала Одарка Семенівна. — Мало  тут
наші  б'ють   вікна,   то  ще  й   не  наші  приходитимуть!   Ходімо  лишень  до
будинкоуправління.

Стара потягла Толю до  будинкоуправління.  Там сиділи кербуд  і рахівник. Кербуд
щось писав за столом. Рахівник щось  підраховував на арифмометрі. Він  при цьому
курив, не випускаючи з рота цигарки, і мружився від диму, що потрапляв у вічі.

Ще там, на лавочці  біля вікна, сидів вусатий чолов'яга в чоботях. Він теж курив
цигарку, від чого в кімнаті дим стояв коромислом.

Потрапивши в  цю отруєну димом атмосферу, Толя  закашлявся, але Одарка Семенівна
безцеремонно підштовхнула його вперед і, причинивши за собою двері, сказала:

— Ось, вікно висадив. Уже втретє розбивають, значить. Тільки було відлучилась до
крамниці по продукти, повертаюсь, а цей як  улупить м'яча  ногою.  Сама  бачила.
Наші всі на  дачу поїхали, грошей мені  обмаль лишили.  Де я тепер на скляра два
карбованці  візьму? — Гм! —  промимрив кербуд, одриваючись  від своїх паперів. —
Доведеться, друже мій, заплатити за шибку два карбованчики.

— Я принесу, — пробелькотів Толя.

— От, от, друже, піди-но і принеси.

— Так він і принесе, наставляй кишеню ширше! — пробурчала Одарка Семенівна.

— Слово честі, я принесу, — почав запевняти її Толя.

— А ти зачекай зі своїм словом честі! Підеш, тільки тебе й бачили!

— Правильно, —  сказав  кербуд. — Треба  записати  його  адресу.  Як твоє  ім'я,
прізвище?

— Толя Клюквін.

— Де живеш? Кажи адресу.

— Дем'яновська вулиця, будинок десять, квартира шістнадцять.

— Ну так от, Толю Клюквін, не  принесеш двох карбованців  на  скляра, ми тебе за
цією адресою негайно знайдемо. Зрозумів? — сказав кербуд, записавши адресу Толі.

— Знайдеш його, наставляй кишеню, — сказала недовірлива стара. — Він тобі намеле
сім мішків вовни, тільки записуй.

Кербуд скоса глянув на Одарку Семенівну.

— Ну, це неважко  перевірити, — відповів він. —  Дем'яновська,  десять. Це ж яке
будинкоуправління буде?.. Здається, двадцять дев'яте…

Кербуд погортав  зошит  із  списком будинкоуправлінь, що лежав  перед ним,  зняв
телефонну трубку й набрав номер.

— Алло! — закричав  він, зачекавши хвилину. — Це двадцять  дев'яте?.. Подивіться
там у будинковій книзі, чи живе у вас у шістнадцятій квартирі Толя Клюквін? Як?.
  Живе?..  Ну,  дякую… Що  накоїв?..  Та  нічого  особливого.  Шибку  тут  одній
громадянці висадив…  Ну, бабусю, ви не турбуйтеся, —  сказав він, звертаючись до
Одарки Семенівни і кладучи трубку  на місце. —  Тепер він  од нас не сховається.
Все правильно.

— Отож і підозріло, що  все правильно, — сказав вусатий чолов'яга, який сидів на
лавочці.  —  У  нас тут у  четвертому  відділенні міліції випадок  був. Затримав
міліціонер хлопчака: стрибав на ходу  з трамвая, а штраф відмовився платити. Ну,
його,  звичайно, міліціонер у  відділення  привів.  Там,  звичайно, питають: «Як
прізвище?» Він каже: «Івась Сидоров», — тобто не своє прізвище назвав, а  одного
свого знайомого хлопчика. Його питають:  «Де живеш?» Він їм і адресу цього Івася
Сидорова дав. Ті давай дзвонити з міліції в будинкоуправління: живе, мовляв, там
у вас Івась Сидоров? Їм  кажуть: «Живе».  Ну,  ті,  що ж, відпустили цього Івася
Сидорова,  тобто  не  Івася Сидорова,  а цього хлопчака,  який Івасем  Сидоровим
назвався, а  наступного дня послали батькам справжнього Івася Сидорова повістку,
щоб заплатили  за свого сина штраф. Ну,  батьки, звичайно, на  Івася накинулися:
«Що ж ти, —  кажуть, — такий-сякий, з  підніжки на ходу стрибаєш? Штраф тепер за
тебе  плати!» Хлопчина, звичайно, засмутився, в сльози:  «Не стрибав я!» — «Еге,
так ти ще й  брехати,  такий-сякий!» Бідолашний хлопець запевняє,  присягається.
Занедужав, розумієте, від такого недовір'я. Батьки бачать — щось не те виходить.
Не став би хлопчина так дуже нервувати,  якби правда. Батько, звичайно,  побіг у
міліцію. «Ми, — каже, —  синові  віримо. Наш  Івась не  буде  на ходу  з трамвая
стрибати. Він хороший». Йому кажуть: «Вони всі хороші, коли дома сидять». Батько
каже: «Однак я не платитиму штрафу». —  «А не заплатите, — кажуть, — судити  вас
будемо».

Через тиждень  там чи два викликають батька на суд. Батько приходить. «Товариші,
— каже, —  що  ж це таке?  Адже не стрибав він». — «Як, —  кажуть, — не стрибав,
коли тут усе:  ім'я, прізвище, адреса —  все  точно  записано».  Хотіли батькові
присудити п'ятнадцять діб  арешту за те, що погано сина виховує і штрафу не хоче
платити,  та, спасибі, хтось напоумив викликати  свідком  того міліціонера, який
затримав Івася, коли він з підніжки стрибав.

Ну, викликали, звичайно, міліціонера, показали йому Івася.

Міліціонер подивився і каже: «А я  вже  не  пам'ятаю, який той хлопчина був, та,
здається мені, цей Івась не той хлопчик, що я затримав». Потім він ще придивився
до нього й каже: «Так, тепер я точно бачу, що це не той». Так оця історія  нічим
і закінчилась. А могли Івасевого батька на п'ятнадцять діб арештувати ні  за що,
ні про що. А того хлопчину, який Івасем Сидоровим назвався, так і не знайшли.

— Еге, знайдеш його, — сказав кербуд. — Певно, стріляний горобець виявився.

— Ще  який   стріляний! —  підхопив   вусатий  чолов'яга. —   Звичайно,  хлопчак
наговорить  сім  мішків вовни  — і вся  гречана:  вигадає  і  номер  будинку,  і
квартиру, і вулицю. Почнуть у будинкоуправління дзвонити, а там в усьому будинку
і квартири такої нема або живе  в ній хтось інший. Отут він і попався. А цей усе
правильно сказав, тільки не про себе, а про Івася Сидорова.

— Отак, — сказала  Одарка Семенівна, —  кожен  розіб'є тобі  шибку  і скаже:  я,
мовляв, Івась Сидоров, живу там-то і там-то. Потім іди одержуй з Івася Сидорова.

— Гм! От бачите, бабусю,  яка оказія, —  сказав кербуд,  допитливо  глянувши  на
Толю. —  Може, він і справді Івась  Сидоров, тобто… тьху!.. як,  ти сказав, твоє
прізвище?

— Толя Клюквін, — відповів Толя.

— От, от. Може, він і справді Толя Клюквін, а може, й хто інший. Тут, як бачите,
по-всякому буває. Ідіть ви краще з ним у міліцію, там точніше розберуть.

— Навіщо у міліцію? — почав благати Толя. — Я вам кажу правду.

— «Правду, правду»! — пробурчала з досадою стара. — Сподівайся від вас правди!

Вона  схопила Толю  за  руку трохи вище ліктя і потягла на вулицю. Толя дріботів
поруч  з  нею,  злякано  оглядаючись  довкола.  Йому  здавалося,  що  перехожі з
цікавістю дивилися на нього і здогадувалися, що його  ведуть у міліцію, напевно,
думали, що він злодій.

Толя ще жодного разу не  потрапляв до міліції, і йому дуже не хотілось іти туди.
Він  рвонувся щосили, але стара ще міцніше вчепилася  своїми цупкими пальцями  в
його руку.

— За що ви його? — запитала жінка, що йшла назустріч.

— Шибку в будинку висадив.

— Куди ж ви його тепер?

— А в міліцію. Куди ж іще?

— Пустіть мене! — просив Толя, намагаючись вирватись. Але стара тримала його, як
лещатами.

— А ти не пручайся, — твердила вона. — Від мене однаково не втечеш.

— Пустіть! — благав Толя. — Я сам піду. Не треба мене тримати. Я не втечу.

— Так я тобі й повірила.

Переконавшися, що йому не вирватися з рук Одарки Семенівни, Толя надумав удатись
до  хитрощів.  Він  бачив, що вона могла тримати  його лише  однією  рукою, бо в
другій у неї була сумка з продуктами.

«Колись рука в неї стомиться, і вона не зможе мене так цупко тримати», — вирішив
Толя.

Він перестав вириватись і деякий час  ішов спокійно, ніби скорившись своїй долі.
Приспавши таким  чином пильність старої, він раптово  рвонувся і,  опинившись на
волі, дременув.

— Стій! Стій! — закричала Одарка Семенівна, кидаючись за ним навздогін. —  Стій,
кажуть тобі! Держіть його!

Зустрічні пішоходи зупинялися, не знаючи, треба їм ловити Толю чи не треба. Один
громадянин хотів було його схопити,  але Толя  спритно шмигнув у нього під рукою
і, звернувши  з  тротуару,  помчав бруківкою. Тут йому  не загрожували зустрічні
пішоходи і  він  міг розвинути  значно  більшу швидкість.  Одарка Семенівна  теж
побігла бруківкою, але одразу ж мало не потрапила під вантажну машину.

— Стій! —  закричала  вона,  кинувшись назад  на тротуар. —  Зупинись негайно ж!
Потрапиш під машину!

Але Толя не слухав її. Він вибіг  на  перехрестя і майнув через  дорогу.  Одарка
Семенівна побачила трамвай, що мчав напереріз Толі, і зупинилася на розі вулиці.
Усередині  в  неї все  похололо. Їй здавалось,  що  Толя ось-ось  потрапить  під
трамвай.  Але  вагоновожатий,  побачивши  Толю,  стишив хід.  Толя перебіг через
рейки, але й  з  другого боку  до нього вже котив автомобіль.  Бігти  назад було
пізно. Вереснули  гальма.  Автомобіль штовхнув Толю в плече і тут же  зупинився.
Толя впав. Одарка Семенівна впустила на землю сумку й затулила обличчя руками.

Навколо  Толі  вмить  зібралася  юрба.  Якийсь  громадянин  одразу ж  підбіг  до
телефонної будки і почав викликати  «швидку допомогу». Толя тим часом звівся  на
ноги.



— Боляче вдарився? — запитав його хтось. — Ти не поранений?

— Ні, — захитав головою Толя.

Шофер виліз з кабіни і підбіг до Толі:

— І звідки ти взявся посеред бруківки, шибенику? Боляче тобі?

— Ні, не боляче.

Шофер схопив його обома руками, помацав за лікті, плечі.

— Ніде не болить?

— Ніде. Я просто злякався.

— «Зляка-а-вся!» — Обличчя  шофера розпливлося в  усмішці. — Скажи спасибі, що я
вчасно встиг загальмувати.

Тут підійшов міліціонер.

— Що з хлопчиком? — запитав він шофера.

— Щасливий  випадок,  товаришу  міліціонере.   Можна  сказати,  відбувся  легким
переляком.

— Ось як!

У цей час крізь  юрбу продерлась  Одарка  Семенівна.  Руки  в неї трусилися  від
страху, губи тремтіли. Побачивши, що Толя, ніби нічого й не сталося, стоїть коло
автомобіля, вона кинулася до нього і заголосила:

— Живий, дивись-но! Мій ти голу-у-бчику!

Толя побачив стару  і метнувся від неї вбік. Проте навколо щільною стіною стояли
люди, і йому нікуди було бігти.

— Та  що ти, голубчику! —  замахала  руками стара. —  Та хіба ж я  тебе зачеплю?
Товаришу міліціонере, це  я, слово  честі, я  в  усьому винна. Це  він од  мене,
окаянної, з  переляку під машину кинувся. І все через шибку оцю, будь вона тричі
проклята!

— Це правильно, —  сказав  хтось у  юрбі. — Я особисто  бачив, як ця старушенція
гналася за ним, мов розлючена фурія.

— Ну що ж, ми так і запишемо, — сказав міліціонер і почав писати протокол.

— Пиши, соколику, пиши! А ти, голубчику, не бійся, — звернулася стара до Толі. —
Я на тебе  за шибку не гніваюся, щоб вона згоріла, щоб  я вік її не  бачила! Ти,
голубчику, приходь до нас, грайся з дітками цим своїм м'ячиком. А шибки ці,  бий
їх хоч кожного дня, — хіба я що скажу!

Тут  поблизу зупинилася машина «швидкої допомоги», і з неї вийшла жінка в білому
халаті.

— Де потерпілий? — запитала вона, підійшовши до юрби. — Кого тут машиною збило?

— Та от хлопчика, — відповів їй хтось.

Люди вмить розступились, і жінка підійшла до Толі.

— Ану, тримайся руками за мою шию, я тебе в санітарну машину віднесу.

— Та він  цілком  здоровий, —  з  усмішкою  сказав  шофер. —  Нічого  з  ним  не
трапилось.

— Це ви так думаєте, —  суворо  сказала жінка. — А я  бачу,  що  у  хлопчика лоб
розбитий.

— Так це  я не тепер, — сказав  Толя. — Це  я поранився, коли в ящик для  сміття
впав.

— В який це ще ящик для сміття?

— Ну, коли з хлопцями на велосипеді катався.

Жінка схопила Толю в оберемок і понесла до санітарної машини.

— Куди ж ви його? — сказала  Одарка  Семенівна. — Він же сказав, що об  ящик для
сміття поранився.

— А  по-вашому, коли об  ящик для  сміття, то й лікувати не  треба? Йому негайно
треба зробити укол проти правця.

— Ну що ж,  на те  ви й  лікарі, щоб знати, проти  чого  укол робити, —  сказала
Одарка Семенівна. — А ти,  голубчику, приходь  до нас у  м'ячика  гратися,  коли
одужаєш! — закричала вона й помахала Толі рукою.

За хвилину Толя вже їхав у санітарній машині. Жінка поклала його на ноші, а сама
сіла поруч на лавочці.

— Ось  приїдемо  до лікарні,  лікар огляне тебе,  тоді  можна буде  і  ходити, і
бігати, а тепер поки що полеж, — казала вона.

У  вікно  санітарної машини  було  видно тільки горішні поверхи будинків, і Толя
ніяк не міг збагнути, якими вулицями вони їхали. Та  не це його непокоїло. Понад
усе його хвилювало те, що йому мали вробити укол. Він боявся, що буде боляче.

Незабаром машина завернула  у  ворота лікарні й зупинилася  біля  під'їзду.  Два
санітари відчинили дверці і  стали витягати з машини ноші. Толя  хотів схопитися
на ноги, але санітар суворо сказав:

— Лежи, лежи сумирненько!

І вони  понесли Толю  у  лікарню. Толі,  проте, хотілося  бачити,  куди  це його
несуть, і,  замість того щоб спокійно лежати, він сидів на ношах і крутив на всі
боки головою.

— І що за хлопець трапився такий  упертий! — бурчав санітар,  що йшов  позаду. —
Йому кажуть — лежи, а він як іванець-киванець.

Пройшовши  коридором  лікарні, санітари внесли Толю до великої світлої кімнати з
білими стінами і високою стелею. Тут, як і в коридорі, пахло йодом, карболкою та
іншими  медикаментами. Санітар легко схопив Толю під  пахви  і  поклав на високе
тверде ліжко, застелене холодною цератою.

— Лежи тут. Зараз лікар  прийде, — сказав санітар тихо  і  чомусь посварився  на
Толю пальцем.

Толя залишився лежати. Йому було страшно. Лікар  чомусь довго  не приходив. Толі
вже здавалося, що про нього всі забули, але через деякий час двері відчинились і
ввійшов лікар разом з медичною сестрою.

Лікар був старенький і весь  білий: у чистому білому халаті, в білому ковпаку на
голові, з білими сивими бровами,  а на носі  окуляри.  Він  любив говорити слово
«ну», звертався до Толі на «ви» і називав його козаком:

— Ну, козаче, як же це ви під машину потрапили?

Не чекаючи на Толину відповідь,  він уставив собі  у вуха  дві  тоненькі  гумові
рурочки і приклав Толі до грудей якусь круглу металеву штучку.

— Ну, прошу  вас дихати,  козаче. Так…  дихайте  глибше… ще дихайте… — примовляв
він, прикладаючи металеву штучку до грудей то з правого боку, то з лівого.

Потім підніс Толі до носа палець:

— А тепер попрошу вас дивитись на кінчик мого пальця.

І почав водити пальцем у різні боки.

Толя водив очима то праворуч, то ліворуч, то вгору, то вниз, старанно стежачи за
пальцем лікаря.

Після  цього лікар  обмацав  Толю  з усіх  боків, постукав  по  колінах  гумовим
молоточком з  блискучою  металевою  ручкою  і, звернувшись  до  медичної сестри,
запитав:

— У вас усе готове, Серафимо Андріївно?

— Усе готове, — обізвалась вона.

— Ну, тоді починайте, — наказав лікар.

«Батечку  мій!  Що це  вона  починатиме?» —  подумав  Толя. Від  страху в  нього
закружляли в очах оранжеві кола й похололо всередині.

— Не треба мені робити укол! — став благати він. — Я більше не буду!

— Дурненький! Хто тобі сказав, що я робитиму укол? Я зовсім не буду.

З усмішкою Серафима Андріївна підійшла  до  Толі, ховаючи за  спиною шприц, який
тримала  в руці. Вільною рукою  вона  перевернула  Толю  на  бік  і ніби жартома
ущипнула пальцями за спину.

— Ой! — заверещав Толя, відчувши, як голка шприца вп'ялася в його тіло.

— Тихше, голубчику, тихше! Усе вже! Не кричи! Адже ж не боляче!

— Атож, не боляче, — плаксиво відповів Толя.

— Тепер нехай він полежить з півгодинки, і можете відіслати його  додому. Тільки
не  забудьте йому  помастити  йодом ранку  на лобі, —  сказав лікар  і  вийшов з
кімнати.

Серафима Андріївна помастила Толі садно на  лобі йодом, потім присіла до столу й
стала щось писати в зошиті.

— Як же тебе хоч звати? — запитала вона.

Толя хотів сказати, що його звуть Толя, але  чомусь сказав, що його ім'я Славко,
а коли Серафима Андріївна запитала, як його прізвище,  замість того щоб  сказати
Клюквін, відповів, що його прізвище Огоньков, тобто назвав ім'я й прізвище свого
приятеля Славка  Огонькова, до  якого  ішов уранці,  коли  кішка  йому перебігла
дорогу.

— Гарне у  тебе  прізвище, —  сказала  Серафима  Андріївна,  записуючи  ім'я  та
прізвище Славка Огонькова в зошит. — А де ж ти живеш?

Замість  того щоб сказати, що він живе  на  Дем'яновськіїй, будинок 10, квартира
16,  Толя  сказав, що живе  на Ломоносовській,  будинок  14,  квартира 31, тобто
знову-таки дав адресу не свою, а цього самого Славка Огонькова.

Згодом Толя і сам не міг пояснити, навіщо він збрехав. Очевидно, він пригадав  у
цю  мить,  як ніхто йому не повірив у будинкоуправлінні,  коли він казав правду,
ну, а якщо ніхто не вірить, то чого ж йому старатися! До того ж він дуже боявся,
коли б із лікарні не повідомили матір про все, що трапилось.

Таким чином, Толя діяв точно, як той хлопчик, про якого чув у будинкоуправлінні.
Якби він  не чув про цього хлопчика, йому б і на думку не спало називатися чужим
ім'ям  і давати чужу адресу, та оскільки він чув,  йому тут же й спало все це на
думку.

— Ломоносовська вулиця — це  не близько, — сказала Серафима  Андріївна. —  У вас
вдома є телефон?

У Толі вдома телефону не було, але він пригадав, що на квартирі у Славка телефон
був, і тому сказав, що телефон є.

— А який номер? — запитала Серафима Андріївна.

— Номер, номер… — забурмотів Толя, щосили зморщуючи лоба. — Номера не пам'ятаю.

— Як це ти свого номера телефону не пам'ятаєш? — усміхнулася Серафима Андріївна.
— Видно, так злякався, коли під машину потрапив, що й номер забув. Ну, нічого, я
зараз подивлюсь у довіднику.

— А навіщо ви хочете по телефону дзвонити? — злякано спитав Толя.

— Треба ж сказати твоїй мамі, щоб прийшла по тебе. Я б сама відвела тебе додому,
але мені не можна відлучитися з роботи.

— Ніби я сам не знайду дороги додому! — сказав Толя. — Навіщо мене ще відводити?

— Ні, голубчику, тебе самого я не можу  відпустити. Що як ти знову  потрапиш під
машину!

Серафима Андріївна стала гортати телефонну книгу.

— Ось, —  оказала  вона, відшукавши потрібну сторінку. — Огоньков, Ломоносовська
вулиця, будинок чотирнадцять, квартира тридцять один.

Вона простягнула  руку  до телефонного апарата, зняла  трубку  і стала  набирати
номер. Толя  з тривогою стежив за її  діями і  чекав,  що  з усього цього вийде.
Єдина його  надія  була  на те, що у Славка не буде нікого вдома. Проте надія ця
виявилася  марною. За півхвилини Серафима Андріївна вже  розмовляла зі Славковою
мамою.

— Алло! Це громадянка  Огонькова? — кричала вона в трубку. — До вас говорять  із
лікарні. Вам треба прийти по сина. Так, так, по сина,  по Славка… Що з ним?.. Та
з ним нічого. Він лежить тут… Та ви  не хвилюйтеся.  З  ним нічого, слово честі,
нічого… Ну, а лежить тому, що йому протиправцевий укол зробили…  Протиправцевий…
Так…  Для чого укол?..  Ну, ви ж знаєте, що  при пораненні  завжди належить укол
проти правця  робити…  Та  ні! Яке поранення! Хто  вам каже про поранення?  Його
зовсім не  поранено… Та  не поранено,  кажуть вам! Просто  подряпина.  Заживе до
вечора… Та я не  обдурюю вас,  слово честі,  я кажу правду. Подряпина! Абсолютно
ніякого поранення… Що?.. Подряпина від чого? Ну, потрапив  під  машину, тобто не
потрапив під машину, а його збило, тобто не збило, що це я кажу, він сам упав, а
машини навіть  близько не було, слово честі… Та ні, що ви  таке вигадуєте!  Я те
заспокоюю вас. Він живий, славо честі, живий. Та що  ви зчиняєте паніку завчасу!
Ось  він лежить тут, слово честі, лежить. Що  я, брехати  буду! Приїздіть,  самі
побачите… Що? Куди приїздити?.. Тургенєвська, будинок двадцять п'ять.

Серафима Андріївна поклала трубку й усміхнувшись сказала Толі:

— Ну от, як вдало все вийшло. Зараз твоя мама буде тут.

Почувши цю новину, Толя вмить зіскочив  з ліжка, але  Серафима Андріївна поклала
його знову.

— А ти лежи. Навіщо ж уставати? Після уколу завжди  полежати треба. Мама прийде,
разом додому підете.

Толя лежав і намагався  уявити  собі, як він  буде виплутуватись,  коли Славкова
мама прийде і побачить його замість Славка.

«Може, признатися Серафимі Андріївні, що я зовсім не Славко?» — думав Толя.

Проте він ніяк не міг  наважитися признатись, а тоді Серафима Андріївна вийшла з
кімнати, і її довго не  було.  Побачивши, що вона не повертається, Толя вирішив,
що  найкраще  тепер буде —  це втекти  звідси. Він уже уявляв  собі, як Серафима
Андріївна  і Славкова  мама ввійдуть  до  кімнати  і, побачивши, що  його  нема,
стануть  шукати по  всій лікарні; Славкова мама, звичайно, злякається  ще дужче,
але   врешті-решт  вона  все-таки   повернеться   додому,   побачить  Славка   і
заспокоїться.

Продумавши все це, Толя підвівся на ліжку і вже спустив ноги вниз, щоб зіскочити
на  підлогу,  та  в цей час  двері відчинились, і до  кімнати  ввійшла  Серафима
Андріївна, а за нею Славкова мама. Обличчя в неї було бліде і стривожене.

— Ну,  от бачите, — сказала Серафима Андріївна. —  Він живий і цілком здоровий і
навіть сміється.

Толя сидів на ліжку й дурнувато всміхався, дивлячись на Славкову маму.

— Де ж  мій син? — запитала Славкова мама, обводячи кімнату розгубленим поглядом
і ніби не помічаючи Толі.

— Та ось же, — весело сказала Серафима  Андріївна, махнувши рукою  в бік Толі. —
Невже не впізнали свого сина?

— Де мій син? — глухо повторила Славкова мама. — Толю, де Славко?

— Не знаю, — пробурмотів Толя.

— Ви ж разом були  у Євгенка Зайцева. Куди ви від нього пішли? Толю, не приховуй
від мене нічого!

— Та який він Толя? Він Славко, — сказала Серафима Андріївна.

— Хто Славко? — здивувалася Славкова мама.

— Та він же. Хто ж іще?

— Слухайте, що все це означає? Ви скажете нарешті, де мій син?

— Та хіба Славко не ваш син?

— Славко мій син, але  ж це  не Славко, а Толя! Толя Клюквін, розумієте? Скільки
разів повторювати вам! Я, здається, збожеволію!

— Чого ж  ти сказав  мені, що тебе звуть Славко Огоньков? — накинулася  Серафима
Андріївна на  Толю. — Ви мені,  громадянко,  вибачте, але я не  винна.  Він мені
сказав, що він Огоньков, я і подзвонила вам.  Ти навіщо  сказав, що ти Огоньков,
коли ти зовсім  не Огоньков? Ти що, не  сповна розуму такі  жарти вигадувати? Чи
ти,  може,  злякався,  коли  під  машину  потрапив?  Ви  його  не  звинувачуйте,
громадянко, певно, він од переляку не те, що треба, сказав. Це буває.

— Та хіба я звинувачую? Я  нікого не звинувачую.  Я  лише хочу дізнатися, де мій
син?

— Громадяночко, звідки ж я можу знати, де ваш син? Хіба ви не  бачите, що вашого
сина у нас нема?

— Виходить, він не потрапив під машину?

— Напевне,  ще  не  потрапив, —  розвела руками Серафима Андріївна. — Думаю, що,
коли б потрапив, його б до нас привезли.

— Слухай, Толю, — звернулася Славкова мама до Толі. — Ти мені скажи тільки, коли
ви із Славком пішли сьогодні від Євгенка?

— А хіба я був сьогодні у Євгенка? — запитав Толя.

— А хіба ні? Мені здалося сьогодні вранці, що ти теж до Євгенка пішов.

— Та я пішов, але дійти не дійшов. Я не потрапив до нього, бо сюди ось потрапив.

— То,  може,  Славко  і зараз  у  Євгенка сидить?  Ти  не пам'ятаєш  Євгенкового
телефону?

— Ні.

— Ну, телефон можна з телефонної книги дізнатися, — сказала Серафима Андріївна.

Вона  швидко розшукала в телефонній книзі телефон Євгенка Зайцева. Славкова мама
негайно ж подзвонила, і  виявилося, що Славко був там.  Поговоривши з Славком  і
звелівши  йому  повертатися  додому,  вона  заспокоїлась  і  попросила  Серафиму
Андріївну дати  їй трошки валер'янових крапель.  Серафима Андріївна  накапала їй
валер'янки в скляночку і сказала:

— Тепер треба було б подзвонити Толиній мамі, щоб прийшла по нього.

— Ні, ні, — сказала Славкова мама. — Не треба Толиній мамі дзвонити,  а то ви її
на смерть перелякаєте.

— Що ви! Навіщо ж я лякатиму? Вже я знаю, як треба.

— Ні, я краще сама відведу Толю додому. Та у них, до речі, і телефону нема.

Славкова мама взяла Толю за  руку і, попрощавшись з Серафимою Андріївною, вийшла
на вулицю.

— Як же так сталося, що ти в лікарню потрапив? — запитала вона.

Толя став розповідати по черзі, як пішов уранці до Славка, але повернувся назад,
бо йому кішка перебігла дорогу, тому він запізнився і не застав Славка вдома; як
пішов потім до Євгенка, але по дорозі став кататися на  велосипеді і впав у ящик
для сміття, потім грав з дітлахами  у волейбол, розбив м'ячем вікно, потрапив до
рук злій бабці, яка потягла його в міліцію, а він  од неї вирвався й побіг через
дорогу,  і його мало не задавив автомобіль, після чого його відвезли в лікарню і
зробили укол проти  правця. Славкова мама не могла стримати на обличчі  усмішки,
слухаючи все це неймовірне оповідання.

Потім вона сказала:

— Яка ж ти дивна людина! Ну, скажи, будь ласка, що було б, коли б ти  не звернув
уваги на те, що тобі кішка перебігла дорогу, а пішов би спокійно собі далі?

— Та що було б?.. Нічого, напевне, й не  було б, —  відповів Толя. — Я застав би
вдома Славка, ми грали  б  з  ним вдома в шахи, і я не пішов би  до Євгенка,  не
розбив би вікна, не втік би від бабці і не потрапив би під машину.

— От бачиш! Це все через те, що ти людина забобонна і віриш у всілякі дурниці.

— А це що — забобони?

— Не знаєш, що таке забобони? —  усміхнулася  Славкова мама. —  Постараюсь  тобі
пояснити. Ти, напевне,  знаєш, що колись людина була ще дуже дикою, неосвіченою,
не вміла правильно мислити, не розуміла багато чого з того, що відбувалося. Коли
було затемнення сонця, людина, не вміючи пояснити це несподіване явище, лякалась
і уявляла, що воно віщує якесь лихо,  а коли їй раптово  перебігала дорогу кішка
чи інша  тварина, вона думала,  що це теж віщує  якусь  невдачу.  Так  з'явились
численні забобони, а  забобонами вони названі  тому, що виникли ще  до  того, як
людина навчилася правильно користуватися своїм розумом.

— То краще б їх назвати не забобонами, а добобонами, — сказав Толя.

— Ну,  це  вже однаково  —  «за»  чи  «до», — сказала Славкова мама. —  Прийнято
говорити «забобони».  Ну  от. Ми з тобою  чудово знаємо, що  під  час  сонячного
затемнення Місяць  заступає Сонце, і це не  може  віщувати нічого поганого. Що ж
може трапитися з людиною поганого, коли їй перебіжить дорогу кішка?

— Ну, що може трапитись? Напевне, нічого, —  відповів Толя. — Людина ходить сама
по собі, а кішка бігає сама по собі.

— От бачиш,  ти це розумієш, — сказала Славкова  мама. — Погано буде лише  тоді,
коли людина через  якусь дурницю, щось на  зразок  кішки,  робитиме  не  те,  що
повинна. Уяви  собі, що у  тебе є  друг. І  ось  твій друг  потрапив у біду.  Ти
поспішаєш йому на допомогу, але саме в цю мить  тобі перебігає дорогу кішка.  Що
ти зробиш? Повернешся і підеш назад, замість того щоб виручати друга?

— Ні, я виручатиму друга.

— Правильно! Людина завжди повинна робити те, що їй наказує  обов'язок, а не те,
що  наказує  їй  віра в кішку чи в іншу якусь нісенітницю. Ти ось ішов уранці до
Славка, бо обіцяв зустрітися з ним, отже, твій обов'язок був іти до нього,  а ти
через якусь нікчемну кішку став петляти вулицями і врешті-решт мало  не потрапив
під автомобіль.

Поки Славкова мама пояснювала все це Толі, вони дійшли до Ломоносовської вулиці.
Побачивши, що вони опинилися біля Славкового будинку, Толя сказав:

— Не треба мене проводжати далі. Тепер я сам дорогу додому знайду.

— Ну, йди сам, — погодилася Славкова мама.

Толя звернув у Третій  Каширський провулок і рушив до свого будинку. Він  ішов і
думав:

«От  яка  дурниця може  вийти  через  усі ці забобони. І ще добре,  що все добре
закінчилось! Якби шофер вчасно не загальмував, усе закінчилося б значно гірше».

Несподівано  його  міркування  урвала  поява  рудої напівсибірської  кішки,  яка
вискочила  з-за  рогу  будинку і,  задерши хвоста  трубою,  швидко побігла через
дорогу. Толя здригнувся від несподіванки і зупинився як укопаний.

«От уже  як не  пощастить  зранку,  то  цілий  день не  щаститиме! — з прикрістю
подумав  він. —  Що  тепер  чинити? Якщо піти  в обхід,  то знову якась  дурниця
трапиться:  або в ящик для  сміття звалишся, або цеглина на  голову впаде. Так і
повік додому не дійдеш!»

Він нерішуче подивився довкола і сказав сам собі:

«Ні, з  цим пора кінчати! Що я, людина чи не людина? Я людина! А людина — істота
розумна, горда.  Вона  запускає  в  космос  ракети,  підкорила  атомну  енергію,
вигадала  думаючу машину.  Людина не  може залежати від  якоїсь старої, облізлої
кішки і  завжди  має  робити  те, що  наказує їй обов'язок. А  що  мені  наказує
обов'язок? Мій  обов'язок наказує  мені йти додому,  обідати, бо  мама вже давно
чекає на мене і, напевне, хвилюється».

Славкова мама довго стояла на розі вулиці  і дивилася  услід Толі. Вона боялася,
коли  б з ним  не трапилося ще чогось.  Вона  бачила,  як він  чомусь  зупинився
посеред тротуару, постояв, вагаючись, деякий  час, потім раптом махнув рукою  і,
гордо піднявши голову, рушив бадьоро вперед.



