2304 рік по літочисленню Землі.
Облавок малого розвідувально-картографічного крейсера «Алголь». Військово-космічні сили  Земного  Альянсу…
Простір гіперсфери…

Тривога… 
Слово металося в комунікаторі гермошолома, мчало по каналах внутрішнього зв'язку космічного корабля, виливаючись з сотень електронних горлянок, підіймало сплячих, наповнюючи транспортні артерії крейсера стрімким рухом: сотні людей одягалися в герметичні костюми і квапилися зайняти свої місця за бойовим розкладом.
У головній рубці керування, навпаки, панував відносний спокій, – принаймні, тут не було помітно руху і метушні. П'ять високотехнологічних протиперевантажувальних пілот-ложементів були розташовані в одну лінію, перетинаючи центральну частину півсферичного приміщення, три з них були порожні, два крайніх були зайняті, – черговий пілот і старший вахтовий офіцер зосереджено працювали, протидіючи раптово виниклій загрозі.
Корабель рухався через простір аномалії космосу і тому сегменти куполоподібної стелі, плавно переходячи у кільце стін та являючись величезним оглядовим екраном, показували лише морок.
На панелях управління серед приладів навігації, призначених для польоту у тривимірному континуумі, виділялася підсвічена зсередини сфера мас-детектора, що демонструвала плавне переміщення складного візерунку горизонтальних і вертикальних ліній.
Три з них небезпечно близько наблизилися до маркера, що позначав сам корабель. Саме це несподіване зближення і було першопричиною сигналу тривоги…
…Люди опановували простір гіперсфери не перший десяток років, але повністю збагнути всі закони фізики аномального простору до цих пір так і не вдалося. Яскравим прикладом тому могли бути сотні колоніальних транспортів-неповерненців, що поринули в безодню «Виверту Космосу» в період так званого Великого Переселення, коли відкриття феномену гіперсфери спонукало частину людства покинути прабатьківщину, в пошуках своєї Землі Обітованої. 
Знайшли вони її чи ні залишалося лише гадати – жоден транспорт не повернувся в межі Сонячної системи, від них не надходило жодних сигналів, і колоніальний бум поступово зійшов нанівець, залишивши п'ять нечувано дорогих кораблів на орбіті Урана. Через півстоліття після знаменитого польоту «Ванкора» ніхто вже не вірив, що зірки сталі близькі та доступні – гнітюча статистика неповерненців говорила про зовсім інакше. 
Проте після старту останнього транспорту дослідження аномалії космосу не припинилися, вони лише перейшли в якісно іншу фазу. Тепер гіперсферою зайнялися військові, – після конфлікту з поселенцями місяців Юпітера був остаточно сформований Земний Альянс, до складу якого увійшли всі колонії, які знаходилися всередині системи, і перед керівництвом ВКР було поставлено завдання – провести широкомасштабні дослідження в сфері аномальної навігації. Весь проект, розрахований на довгострокову перспективу, був ретельно засекречений; Всесвітній Уряд не бажав повторення помилок минулого, коли неперевірена, а часто і відверто помилкова інформація, вміло викладена за допомогою реклами, вела у невідомість мільйони людей, нечувано збагачуючи при цьому так звані «фірми-відправники», що будували колоніальний транспорт і які обіцяли своїм клієнтам миттєвий стрибок до райських планет, буцімто розвіданих автоматичними кораблями, подібними до «Ванкора», – єдиного автоматичного розвідника, якому дійсно вдалося зробити серію гіперстрибків і повернутися в межі рідної системи.
Тепер все це залишилося у минулому.
Земний Альянс розвивався: засвоївши засадничі принципи аномальної фізики, конструкторам військово-промислового комплексу вдалося створити ефективні пробійники метрики, після чого розпочалося повільне, обережне освоєння гіпердрайву.
У глибокий космос були відправлені декілька сотень автоматичних станцій. Віддаляючись від Сонячної системи, вони зрештою досягли заданих точок маршруту, замкнувши сферу діаметром в двадцять світлових років. Тепер у розпорядженні навігаційного відділу штабу флоту з'явилися реальні гіперпросторові маяки, пов'язані з цілком відомими координатами тривимірного континууму. Станції посилали у простір аномалії постійний сигнал, який слугував безпомилковим орієнтиром для навігаторів флоту. 
Першим реальним наслідком багатолітніх зусиль стало не лише відкриття гіперсферного зв'язку (властивості аномалії доставляти інформаційні пакети даних, не спотворюючи їх) але і створення опорної бази космофлоту на другій планеті системи Проксіми Центавра, – кисневого світу, що не вимагав масштабного тераформування для масового заселення.
Поки що мова про колонізацію Нової Землі не йшла – на планеті надовго розташувалися військові: тоді ж як екзобіологи займалися вивченням її біосфери, картографічний відділ космофлота робив розвідку позапросторових маршрутів, доопрацьовуючи схеми гіпердрайву, і вдосконалюючи прилади навігації в стрибках до Сіріуса [1 Сіріус – а Великого Пса 2,7 парсека, приблизно 9 світлових років.], Проціона [2 Проціон – а Малого Пса віддалений на 11 світлових років.] та Альтаїра [3 Альтаїр – а Орла віддалений на відстань 16,25 світлових років.], – далеких зоряних систем, розташованих усередині периметра автоматичних станцій…
…Двері рубки відчинилися, впускаючи командира корабля, якого супроводжували перший пілот і головний навігатор. 
Тихо запрацювали сервоприводи активованих пілот-ложементів і після декількох секунд увімкнувся захищений канал зв'язку:
– Доповідай, Тихомиров, що трапилося?
– Три нестабільні лінії напруги на мас-детекторі, сер. Зближуються, перетинаючись з нашим курсом.
– Бачу. – Роберт Рассел вже уважно вивчав поглядом складний візерунок ліній в об'ємі сфери мас-детектора.  
Кожній горизонталі або вертикалі гіперсферної напруги відповідає реальний об'єкт тривимірного космосу, чия маса прямо пропорційна енергетичному потенціалу аномальної проекції. – це був перевірений часом, такий, що не брався під сумнів закон, який до цих пір не допускав виключень.
Що означає їхня нестабільність і раптова поява у зоні дії мас-детектора? Чому вони змінили напрям, явно перетинаючись з курсом «Алголя»?
– Сейве, це можуть бути астероїди?
– Цілком можливо, сер, – негайно відповів навігатор.
– Зверни увагу на нестабільність ліній напруженості. Є ідеї із цього приводу?
– Коливання можуть бути викликані гравітаційною взаємодією тіл.
– Логічно, – погодився командир, поглянувши на таймер системи позаштатних ситуацій. – У нас в резерві три хвилини для ухвалення рішення. Генератори захисного поля на максимумі. Я не впевнений, що вони витримають момент контакту.
– Необхідно здійснити зворотній перехід, – промовив Андрій Тихомиров. – Матеріальні тіла несуть меншу загрозу для корабля, аніж їхні енергетичні проекції.
– Зона виходу, – нагадав командир. – Ми матеріалізуємося у безпосередній близькості від них. Можливо, нас розділятимуть всього сотні метрів.
– Якщо виключити неминучий ризик «поєднання», ми впораємося. Гарматно-ракетні комплекси будуть розгорнуті протягом двадцяти секунд.
– Добре, – погодився командир після короткого роздуму. Іншого виходу з ситуації, що склалася, він не бачив. Покази детектора свідчили, що маса блукаючих об'єктів варіюється від трьох до сімнадцяти тонн, невідомими величинами залишалися їхній розмір і щільність.
– Дві хвилини до контакту, – пролунав у тиші головного поста синтезований голос бортової кіберсистеми.  
Далі тягнути було просто небезпечно.
– Увазі екіпажа: екстрене «спливання». Секціям гіпердрайву, повна потужність на генератори низької частоти, гарматно-ракетним комплексам: десятисекундна готовність до враження цілей у тривимірному космосі!
– Генератори низької частоти заряджені, пішов зворотній відлік!
– Автономні бойові модулі, готовність підтверджена.
Числа в оперативному вікні центрального хронометра рубки нестримно побігли до нуля.

*       *       * 
Блідий спалах зворотного переходу на мить осяяв екрани зовнішнього огляду і, одночасно з появою безмежного розсипу зірок, корабель сколихнув відчутний поштовх.
– Часткове поєднання!.
– Перехід завершений, ми у тривимірному просторі!
– Доповідь по лінії автоматичного контролю: герметизація відсіків не порушена!
– Бойова палуба, – немає цілей у зоні візуального контакту!
– Силовим установкам – компенсувати дрейф. Цілковитий стоп інерції! Екіпажу – роздивитися у відсіках!
– Внутрішній контроль: пошкодження відсутні!
– Зовнішній моніторинг, вихлопів декомпресії не зафіксовано!
– Куди вони поділися?!
Космос довкола корабля був чистий. Працюючі локаційно-скануючі системи, повністю підтверджували відсутність яких би то не було матеріальних тіл. Незважаючи на потужний удар у момент переходу обшивка корабля не постраждала.
– Командире, зафіксовано незначне збільшення маси корабля. В межах трьох тонн. Повторне сканування вказує на деформацію обшивки в районі третього вантажного модуля.
– Центральний пост викликає чергового офіцера вантажної палуби.
– На зв'язку, сер!
Рассел поглянув на знайоме обличчя.
Курт Вессель. Молодий офіцер зі складу недавнього поповнення.


– Лейтенанте, необхідно обстежити третій модуль ввіреної тобі палуби. Датчики фіксують деформацію обшивки у вантажному відсіку. – Віддавши розпорядження, Роберт перемкнувся на загальний канал зв'язку:
– Екіпажу, поновлення коду тривоги! Опустити аварійні перебірки. Перехід у режим автономних модулів. Групам прикриття, негайний старт на патрулювання зовнішньої зони безпеки. Вогонь без підтверджень статусу цілей, – завдання: очистити простір довкола корабля від вірогідних уламків астероїдних мас!
…«Алголь», востаннє відпрацювавши двигунами корекції, зупинився. Тепер корабель непорушно висів у просторі, по його обшивці зміїлися відблиски від щедрих розсипів навігаційних і габаритних вогнів, але цей зовнішній статис тривав недовго: пілоти малих кораблів прикриття вже минули зону накопичувача внутрішнього космодрому і зараз потужні запори електромагнітних катапульт закривалися, герметизуючи пускові шахти.
По внутрішньому зв'язку пройшли доповіді готовності і серія поштовхів сповістила про старт дев'яти космічних винищувачів.
…Курт Вессель у супроводі техніків з групи швидкого реагування та двох рухливих кібермеханізмів у цей момент вже знаходився біля модульних воріт третього вантажного відсіку.
Увівши аварійний код на панелі доступу, лейтенант відступився, пропускаючи вперед роботів, оснащених набором скануючих пристроїв.
Поглянувши на проекційне забрало гермошолома, куди по каналу телеметрії транслювалися дані зі сканерів машин, він жестом показав людям, що супроводжували його: «Вперед».
Всі чотири складські приміщення межували із зовнішньою обшивкою. Огляд двох перших нічого не дав і лише в третьому запрацювали датчики аварійної системи моніторингу, вказуючи на присутність чужорідного тіла.
Лейтенант зупинив роботів і обережно наблизився до закріпленого біля самої стіни масивного контейнера.
Так це тут. Сумнівів не залишалося.
Він відступив на декілька кроків; два кібермеханізма звільнили фіксатори контейнера і, захопивши його силовою петлею, стали повільно зсовувати вбік, допоки не з’явилася розташована за ним ділянка внутрішньої обшивки.
Курт відчув несподіване нервове тремтіння: одна з бронеплит «легкого корпусу» була деформована, немов би зовні в неї вбили метрову кулю.
– Командире, кораблі прикриття вже вийшли? – довідався він по внутрішньому зв'язку.
– Так, хвилину тому, – пролунала відповідь. – Що у тебе, доповідай. 
Курт передав відеозображення на центральний пост і додав:
– Сер, нехай пілоти оглянуть обшивку в районі третього модуля.
Рассел зосереджено вивчав передане зображення.
Він ніколи не бачив подібних пошкоджень – роздута бронеплита набула геометрично правильної форми півсфери, проте на її поверхні не було помітно ані тріщин, ані розривів, ніби невідомий об'єкт ударив в корабель як більярдна куля в пластилінову стіну.
– Зачекай, я викличу, – промовив він, згадавши про лейтенанта. – Без моєї команди нічого не робити.
– Зрозумів вас…
Курт все ж обережно наблизився до стіни. Її матеріал анітрохи не змінився, але здуття підштовхувало уяву лейтенанта на ту ж асоціацію, що виникла у командира корабля, – здавалося, що перед ним пластилін, а не керамліт, межа міцності якого далеко перевершувала всі відомі матеріали. Ця куля повинна була мати божевільну енергію, аби ось так деформувати обшивку.
– Лейтенанте, – пролунав у комунікаторі голос полковника Рассела, – пілоти доповідають, що зовнішню обшивку деформувало так, немов би в неї зсередини влипнула куля діаметром близько метра.
– Але ж з мого боку теж саме! – машинально заперечив Вессель. – Виходить, що об'єкт матеріалізувався всередині обшивки між шарами корпусу?!
Полковник не відповів на його репліку.
– Негайно ідіть звідти, – після короткої паузи наказав він. – Евакуювати весь технічний персонал палуби, третій модуль підготувати до екстреного відторгнення від корабля!
– Вас зрозумів.

*       *       *  
Хвилиною пізніше на зв'язок з центральним постом вийшов науково-дослідний відділ – єдиний «цивільний» підрозділ, чиї фахівці були допущені на всі розвідувальні кораблі космофлота.
Зараз почнеться. – подумав капітан Тихомиров, і не помилився: на екрані інтеркома з'явилося обличчя керівника групи так званого «першого контакту».
– Командире, ваш наказ суперечить інструкції по контактах! – енергійно почав він. – Явище, з яким ми зіткнулися, може виявитися породженням невідомого розуму. Зверніть увагу на ідеальну сферичну форму об'єкта! До того ж він повністю віддзеркалює будь-які випромінювання, не дозволяючи взнати його внутрішню структуру. Віддавши наказ про відторгнення відсіків, ви тим самим даєте зрозуміти його можливим господарям, що ми не бажаємо контактувати!
– Це все? – спокійно запитав командир, дослухавши до кінця гнівну тираду вченого.
– Так! – зухвало відповів той.
– Ну, тоді послухайте, що скажу вам я! – Обличчя полковника Рассела, зазвичай незворушне, залив легкий рум'янець. – Я вважаю, що проникати в обшивку корабля, – це не найкращий спосіб для встановлення контактів! Поки що знайдено лише один об'єкт, а їх за свідченнями мас-детектора було три! Чи існує впевненість, що двоє інших не рознесуть «Алголь» вщент, матеріалізувавшись де-небудь в активній зоні реакторів? Ви можете дати мені повну гарантію безпеки?
– Ні, але…
– Зараз не час для «але»! – перервав його командир. – Спочатку ми відстрелимо третій модуль, а вже потім, коли я буду впевнений у безпеці крейсера, я віддам вашому відділу наказ на проведення досліджень. Візьмете малий десантний корабель і полетите в район дрейфу вантажного відсіку.
– Але якщо він не буде чекати, і… відлетить?
– Тоді ви зможете після повернення доповісти про мої дії, – відрізав Рассел.
– Командире, всі системи готові до процедури відторгнення, – доповів Тихомиров, перервавши тим самим готову розгорітися з новою силою суперечку.
– Людей вивели? – запитав полковник, роздратовано відключивши канал інтеркома.
– На вантажній палубі залишилися лише роботи технічної підтримки.
– Добре. Починаємо!
– Увага! Всім постам.
Договорити капітан Тихомиров просто не встиг.
У наступну мить жахливої сили удар зненацька сколихнув корабель…


РОЗДІЛ ІІ.

База ВКР Альянсу. Колонія Нової Землі… 

– Вперед! Вперед! Вперед! – неприємний грубий, різкий голос лунав настільки сухо, що здавалося, десь поблизу рвуть аркуш картону. – Перша група розвертається вздовж проходу, друга огляд відсіків! Секунди йдуть! Працюємо!
Семен Шевцов поморщився, мимоволі втискуючись в стіну. Розминутися з десантниками не було жодної можливості. Перед очима мерехтіли щільні м'язисті спини, фрагменти екіпіровки, рідше, – залиті потом, зосереджені обличчя. Навіть недосвідчений спостерігач міг вгадати в цьому, здавалось би хаосі тіл, чітку злагодженість дій. Вибігши в кільцевий коридор, група людей в бойових скафандрах негайно ж розпалася на двійки. Рухалися вони якось по-особливому – розгойдуючись, роблячи півоберти, припадаючи до підлоги і потім раптово різко випрямляючись, майже виплигуючи.
Навіщо стільки зайвих рухів? – подумав Семен, але, поспостерігавши, зрозумів – кожен з них, узятий окремо, – ніщо, а ось весь комплекс….
Двоє людей, що притискалися один до одного спинами, здійснювали кожні десять-п'ятнадцять секунд повний оберт на 360 градусів, в той же час просуваючись вперед, і не пропускаючи при цьому жодного виступу перебірки, з яким можна було хоча б на мить злитися, стати невидимим і невразливим, а самому контролювати весь видимий простір.
Якщо врахувати, що крім скафандрів на кожному з десантників була надягнута додаткова екіпіровка, у вигляді зовнішньої «розгрузки», що містила не лише набір датчиків але і безліч інших, незрозумілих Семену пристосувань, підсумків, резервних енергоблоків, а руки займав сполучений з плечовими пластинами скафандра імпульсний лазер, що важив майже двадцять кілограмів, тоді лише одне просування по коридору повинно було бути пекельною фізичною працею…
Пройшло декілька хвилин, і коридор ураз спорожнів. 
Всі десантники вже зайняли відведені позиції і тепер їхні нерухомі фігури, застиглі в напружених позах, зливалися з фоном стін, завдяки особливому фототропному камуфляжному шару, що вкривав кожен елемент їхньої екіпіровки.  
Лише Семен порушував цю картину, як і раніше стовбичачи біля стіни.
– Увага! – тріснув майже над головою той самий владний голос. – Модуль зайнятий! Випередили контрольний час на дві секунди. Всім відбій, екіпіровку здати. Збір о сімнадцятій годині в тренувальному залі.
Коридор знов ожив. Семен, все ще знаходячись під неприємним враженням раптової появи десантної групи, нарешті зміг йти далі, лавіруючи між десантниками, що траплялися назустріч. Він квапився, не дивлячись по сторонах, і раптом налетів на когось.
Шкодуючи про свою незграбність, Шевцов підняв погляд з бажанням вибачитися, але побачивши, що перед ним стоїть командир групи десанта, зненацька кардинально змінив свої наміри, і запально промовив:
– Між іншим, ви зобов'язані повідомляти екіпаж про те, що в модулі проходять тренування! Я майже десять хвилин простовбичив біля стіни!
– Невже? – награно здивувався Дейв Броган. – Прошу вибачення. – В його голосі відчувалося відверте кепкування.
Від статної фігури десантника віяло таким залізним спокоєм, що Семен вирішив не зв'язуватися. Мовчки відступивши, він дочекався поки вся група мине вузьку ділянку коридору і лише тоді попрямував до шахти ліфта.
Звичайно, вийшла незручна ситуація, але цього слід було очікувати, враховуючи стійку неприязнь Шевцова до військового персоналу бази.
Дві напівовальні стулки безшумно зникли в стіні. Семен увійшов до кабіни і, торкнувшись сенсора, відіслав ліфт на нижній рівень.
У голові тіснилися невеселі думки.
Чим глибше проникало людство в Далекий Космос, тим небезпечнішим і напруженішим ставав побут першопрохідців. Це був безперечний факт. Заземелля жорстко вносило свої корективи до людської психології: під натиском чужої біосфери внутрішній світ людей зазнавав радикальних змін, і це на даний момент дужче за все 


хвилювало Семена. Певні моральні цінності, які він завжди вважав непорушними, тут, на Новій Землі поступово втрачали своє первинне значення. Зірки вимагали від тих, хто їх опановував, залізної дисципліни і підпорядкування 
єдиній волі, а це на погляд Шевцова було насильством над особою і таїло в собі загрозу неминучих наслідків. Семен вивів для себе одну закономірність, що неприємно вразила його, – чим далі віддалявся він від рідної планети, тим сильніше мінялися людські взаємини. І найяскравіше ця тенденція виявлялася в підрозділах космодесанта, які постійно знаходилися на вістрі будь-якої, спрямованої до чужих світів акції флоту. 
Безперечно, космічний десант поступово перетворювався на особливу, елітну касту. Це були люди, здатні виживати у будь-яких, здавалося б, найнеймовірніших умовах, що не виявляли ознак страху і сумнівів та мали одну мету – рух вперед, до зірок. Деколи Семену здавалося, що вони всі вже давно перетворилися на ідеальні біологічні машини…
…Поринувши в свої думки, він не помітив, як опинився біля ангарів. Тут серед різноманітності планетоперетворюючої і космічної техніки, яка пройшла випробування на полігонах Нової Землі, знаходилося і його дітище, – Автоматичний Гіперпросторовий Розвідник – найнадійніша і сама досконала модель пошукового корабля.
Овальний люк відчинився, впускаючи Шевцова в ангар. Миттєво забувши про неприємні думки, він піднявся по короткому трапу, проминув тісний шлюзовий відсік і опинився всередині корабля.
Сьогодні йому належало провести останню тестову перевірку перед ходовими випробуваннями. Не дивлячись на повну автоматизацію всіх систем, в невеликій рубці був змонтований протиперевантажувальний пілот-ложемент, з підключеною до нього апаратурою життєзабезпечення. 
Після випробувань його приберуть, – подумав Семен, сідаючи в крісло, розташоване в складному амортизаційному каркасі ложемента.
Одне торкання сенсора і корабель ожив.
М'який голос бортової кіберсистеми сповістив про початок процедури тестування.
Шевцов поглянув на індикаційні вогні, що пробігали під тонованими панелями стін, і раптом фізично відчув всю колосальну силу корабля, в серці якого він зараз знаходився. Ось як повинен освоюватися далекий космос, – мимоволі подумалося йому. – За допомогою «розумної», самодостатньої техніки. А люди хай залишаються людьми; вони можуть приходити слідом за машинами, вже як дослідники або поселенці, а не нести на своїх плечах весь тягар небезпечної роботи по первинній розвідці і початковому тераформуванню світів…
…У цей день Семен працював довше звичайного, і лише надокучливе відчуття голоду нагадало про час, – по внутрішньому розпорядку бази вже давно настав вечір.   
Закінчивши всі заплановані процедури, він ще деякий час провів в ангарі, дивлячись на АРК [4 АРК – Автоматичний Розвідувальний Корабель.], наче на живу істоту, якій завтра вирушати у свій перший політ, потім, вирішивши повечеряти на самоті, попрямував до верхнього ярусу, де розташовувалися ресторани цілодобового обслуговування.
Як він і чекав, у залі нікого не було. Семен замовив вечерю і сів за віддалений столик. 
На стереоекранах лагідно плескалося море. Ледачі хвилі млосно накочувалися на оточений зеленню пальм піщаний пляж. У повітрі плавно літали чайки.
Через хвилину побутовий автомат доставив замовлення і, побажавши смачного, безшумно подався геть. Семен підсунув до себе тарілку, радіючи спокійному закінченню важкого дня, коли за спиною пролунали легкі, пружні кроки; він мимоволі озирнувся і побачив Дейва Брогана – командира тієї самої групи космодесанта, яка затримала його сьогодні вранці. Броган огледів зал і попрямував до столика Шевцова.
– Можна? – запитав він, покликавши робота.
– Сідай, – з удаваною байдужістю відповів Семен.
Мовчазний офіціант уважно вислухав коротке замовлення і тактовно відійшов.
– Боюся, що не додам тобі особливої радості своїм повідомленням, – посміхнувся Дейв, обмежившись сухим напівофіційним тоном. – Твій «Кондор» після випробувального польоту буде доданий до нашого загону. Отже деякий час нам доведеться працювати разом. 
Цього ще не вистачало, – непривітно подумав Семен.
– Потрібно, значить, попрацюємо, – як можна спокійніше відповів він. – У чому полягатиме наша співпраця?
– Скажи, за що ти так мене не любиш? – раптом поцікавився Дейв. Він вважав за краще відразу з'ясувати стосунки, аби надалі не повертатися до неприємних процедур.
– Я не маю нічого проти тебе особисто, – відповів Шевцов, відчуваючи, що помалу починає закипати. – Я в цілому виступаю проти існуючої системи. Проти брязкання зброєю на кордонах розвіданого космосу. – Він покосився на силову кобуру, закріплену на поясі Брогана. – Наша техніка і засоби захисту достатньо надійні, аби просуватися в космос без зайвої військової істерії! Парубки з десанта могли б стати пілотами, навігаторами, ученими, та просто людьми, нарешті!
– А хто ми, по-твоєму? – зіщулився Дейв. – Нелюди?
– Пробач, але ви більше схожі на машини, – Семен відчував, що втрачає самоконтроль, але не захотів стримуватися, пригадавши недавній епізод в коридорі бази. – На мій погляд, людина зі зброєю, щодня граючи у війну, врешті-решт, перестає бути психічно нормальною! ... – різко та вороже закінчив він.
Дейв мовчав, зчепивши в замок поблідлі пальці. Вечеря була безнадійно зіпсована. Семен відсунув тарілку, встав, і, не сказавши більше ані слова, вийшов.


РОЗДІЛ ІІІ.

Нова Земля. Околиця бази ВКР…

     Строката смуга свіжих лісопосадок м'яко стелилася під пласке дно флайбота. Дейв свідомо вів багатофункціональний апарат на гранично малій висоті; йому подобалася боротьба з автопілотом, - дії людини викликали в автоматики глухий опір, і через це машина ставала схожою на примхливого скакуна.
Зелено-жовта стрічка раптово обірвалася, і флайбот, підкоряючись руху рук пілота, круто злетів угору. На горизонті, підсвіченому променями зірки, що вже заходила за небосхил, з’явилися контури герметичних куполів, обплетених ажурним мереживом антен.
Вражаюче, неповторне видовище. Дейв зробив круту гірку і раптом різко повів машину вниз, прямо на куполи станції. Червоне сонце Проксіми вже наполовину зникло за обрієм, заплямувавши околиці кривавими відблисками. Флайбот знову злетів угору і закружляв, пірнаючи в останні промені світила, що заходило за горизонт.
Неймовірні по складності каскади фігур вищого пілотажу слідували одна за одною.
Дейв допивав останні краплі вільного польоту. Він вимкнув автопілот і був щасливий через те, що машина з незмінною чутливістю реагувала на найменший порух його рук.
Захід згасав. Два останніх променя вдарили із-за горизонту майже вертикально вгору і розтеклися багряною загравою по рідких перистих хмарах.
Він перевів машину в горизонтальну площину і поглянув на хронометр. До початку чергування залишалася година. Куполи бази нестримно зростали, насуваючись на крихітний апарат. Дейв увімкнув автоматику і відкинувся в кріслі. Скоро він знову зіткнеться з холодом далекого космосу, знову, напевно, в тисячний раз, почне жорстоку дуель з сильним і нещадним супротивником. Тепер всі думки десантника були там, в розцвіченій колючими вогниками зірок безодні. Він навіть і не згадував про недавню сутичку з Шевцовим, такі дрібниці не хвилювали його взагалі.
Він поглянув на екрани. Флайбот підлітав до гігантських створів ангара, габаритні вогні якого були схожі на маленькі блакитні сонця.
Через сорок хвилин, закінчивши коротке побачення з планетою, він йшов по коридору орбітальної станції. Дейв увів пропуск в щілину пристрою для зчитування інформації; масивні стулки дверей повільно розійшлися в сторони, відкриваючи прохід в операторський зал.
Величезна півсферична арка відтворювала реальне розташування зірок умовного сектора, що входили в зону відповідальності десантно-рятувальної групи Брогана. Ілюзія, створена стереоекраном, була реалістичною навіть для досвідченого ока; зірки - холодні краплі світла в бездонному мороці, єдналися в знайомі контури сузір'їв, їх ставало все більше по мірі того, як кордони сектора розбігалися в сторони. Біля деяких світил рябіли яскраві різнобарвні цятки, - умовні символи, які свідчили, що до даних систем уже прокладені апробовані гіперсферні маршрути. 
На цій карті зоряного неба не було світів, заселених у далеку пору Великого Переселення, - якщо колоніальний транспорт не зник у безодні аномалії, тоді гіперсфера завела кораблі поселенців дуже далеко, - жоден розвідувальний корабель ще не виявив колоній Першого Ривка. Тепер, навчені гірким досвідом транспортів-неповерненців, люди діяли розсудливіше. «Зачепившись» за найближчі зірки військово-космічні сили поступово готували основу для майбутнього масового заселення Нової Землі, одночасно просуваючись все далі  вглиб неосвоєного простору. 
Орбітальні станції системи Проксіми Центавра забезпечували постійний зв'язок між картографічними кораблями флоту, координували їхні дії, а в екстрених випадках забезпечували всім необхідним рятувальні операції.
Дейв Броган був одним з офіцерів ОРЗ - Особливого Рятувального Загону. Їх кидали через тимчасові гіперпросторові тунелі, що генерувалися пробійниками Нової Землі і відповідними пристроями, розташованими в районах дрейфу автоматичних станцій Гіперсферної Частоти. Поєднання двох векторів у заздалегідь відомих координатах дозволяло скеровувати малі рятувальні кораблі туди, де в даний момент була потрібна допомога десантників, де потерпали від біди екіпажі картографічних суден і шаленіли сліпі стихії космосу…
Проте такий спосіб переміщення був «розкішшю», він вимагав дуже великих енергетичних затрат, а тому до послуг станцій ГЧ, віддалених на двадцять світлових років, зверталися лише в самих критичних ситуаціях.
...Дейв, нарешті, перетнув величезну площу операторського залу і дістався до потрібних йому дверей. До початку чергування залишалося десять хвилин. Він минув масивні броньовані ворота, короткий перехідний тунель і виявився у великому кубічному приміщенні, посеред якого стояв його «Телур». Власне це і був «вхід» гіперпросторового тунеля; який з двадцяти «виходів» зони відповідальності шпурне його сьогодні в безкрайній космос, було відомо тільки одним зіркам…
Дейв піднявся на борт і пішов у рубку.  
Він без поспіху вдягнувся в гермокостюм, ретельно перевірив екіпіровку і, задоволений оглядом, сів у крісло пілот-ложемента. Воно м'яко прогнулося, приймаючи контури тіла.
Сухо клацнуло забрало гермошолома. Безшумно закрилися вхідні люки, автоматично увімкнувши оглядові екрани: стіни рубки керування «розчинилися», висвітивши панораму околиць бази. 
- Операторе, перевірка зв'язку, - прозвучало в комунікаторі стандартне формулювання автоматичного запиту.
- На зв'язку «Телур», пілот Дейв Броган. Системи активовані, тестування успішно завершене.
- Прийнято пілот. Чекайте. Вас викличуть по мірі необхідності.
Дейв посміхнувся.
Проста, чергова фраза, а скільки в ній потаєного сенсу. По мірі необхідності. Краще коли вона не виникає взагалі.
Ну ось. Напророкував… 
На тлі зірок виникло обличчя чергового оператора.
- Ти готовий, Дейве? 
- Що, є проблеми?
Це було риторичне запитання.
- Пропав «Кондор». Це його пробний виліт.
- Ну і що? «Кондор» - автоматичний корабель, ти ж знаєш. При чому тут ми?
Обличчя оператора спохмурніло.
- На борту інженер-конструктор корабля Семен Шевцов. Він домігся дозволу особисто провести контроль ходових випробувань.
Знову Шевцов, - зі злістю подумав Дейв.
- Що ми маємо? - Сухо довідався він.
- Нечіткий сигнал три години тому. Більше контрольні сеанси зв'язку не поновлювалися. Це район четвертого сектора, там три зірки, рівновіддалені від станції ГЧ. З якої системи виходив останній сигнал, нам невідомо. 
- А його план польотів?  
- Плану немає. Автоматика «Кондора» має так званий «блок оптимального вибору». Корабель сам обирає найбільш перспективну зірку.
- Ясно. Даю стосекундний відлік.
«Четвертий сектор… - подумав Дейв, схиляючись над пультом, - десь у тому районі нещодавно пропав картографічний крейсер «Алголь». Тепер АРК «Кондор». Два схожі випадки в одному секторі, - це вже не збіг, - він досить давно працював у десанті, аби встигнути виробити власну теорію вірогідності, засновану на особистому досвіді.
Він спробував на деякий час позбавитися від припущень і домислів, аби розслабитися перед стрибком. 
Через декілька секунд пробійники бази порушать цілісність тривимірного континууму високоенергетичним викидом, генеруючи аномальну область, до якої увійде його корабель, аби через мить з'явитися в десятках світлових років звідси.
- Є стійкий канал! - пролунав голос оператора.
- Я готовий!
- Шлюзи відкриті. Десять секунд до активації стартової катапульти. Дев'ять… Вісім… Сім…
…
Щільний морок; виснажливе, шмагаюче по тілу перевантаження, чорна хмара гіперсфери на телескопічному огляді… потім короткий, сліпучий спалах, і Дейв відчув, як аномалія виштовхнула його корабель в метрику тривимірного космосу.  
 На задніх екранах повільно віддалялася сфера станції ГЧ; довкола непривітно сяяли розсипи зірок. Він був наодинці з Безоднею.
Броган ледь ослабив ремені безпеки. Краще не дивитися на оглядові екрани, інакше почнеш відчувати себе порошинкою, що загубилася серед безмежної порожнечі. Звичайно це відчуття відступало через декілька хвилин після стрибка.
Кібернетична система «Телура» вже завершила сканування оточуючого простору і перейшла до глобального пошуку, передаючи на інформаційний екран дані з уніфікованого каталогу, куди були занесені всі небесні тіла сектора.
 Три найближчі зірки виокремилися на тлі заповненої іскрами світла безодні. Одна з них перемістилася в приціл локаційної системи. Броган уважно вивчив її характеристики і перейшов до наступного об'єкту. Друга зірка мало чим відрізнялася від першої, і капітан, переходячи до третього об'єкту, запропонованого для порівняльного аналізу, подумав, що вгадати, яке з навколишніх світил автоматика «Кондора» визнала найбільш перспективним для дослідження, завдання не з легких.
Секундою пізніше він зрозумів, що помилився.
Відповідь на питання, що непокоїло його, виявилося очевидним, хоча Дейв не відразу повірив у запропоновану локаційними системами поправку. 
Судячи з показів приладів, третя зірка підчепила «зайву» планету. У всіх базах даних у неї був зареєстрований один супутник, а не два!...  
Друга перевірка дала аналогічний приголомшливий результат. Поза сумнівом, «блок оптимального вибору», встановлений на АРК Шевцова, не міг проігнорувати появу третього компонента в системі жовтої зірки. Поза всяким сумнівом, автоматика «Кондора» направила корабель саме туди, і Броган у цій ситуації міг лише дивуватися безпечності Шевцова. 
Блукаюча планета… Винятковий окремий випадок, поза сумнівом, який заслуговує на вивчення, але кидатися туди, на малому розвідувальному кораблі, - чистої води безумство. Досить володіти мінімальними пізнаннями в області астрофізики, аби зрозуміти: гравітаційна взаємодія зірки і новоявленого небесного тіла повинні викликати катастрофічні наслідки, у вигляді сплесків сонячної активності, - фотосфера зірки зараз переживає справжній шторм, викидаючи в простір протуберанці, що протягнулися на мільйони кілометрів; потоки іонізованого газу перетворюють сонячний вітер на бурю, здатну не лише перервати зв'язок, але і спалити невеликий корабель…
Дейв поглянув на датчик бортових енергосистем.
Припустимо, до планети він прорветься, але генерація захисного поля вичерпає ємкість накопичувачів, виключаючи використання гіпердрайву. Рятуючи Шевцова, він ризикував стати заручником ситуації, якщо звичайно не використати пробійники станції ГЧ для стрибка до системи. Це дозволить йому зберегти запас енергії для гіпердрайву «Телура», але на деякий час залишить даний сектор без гіперпросторового зв'язку.
Подумки зваживши всі «за і проти» Броган вирішив все ж таки ризикнути.
Склавши короткий рапорт з вказівкою координат зірки, він відправив повідомлення і ввійшов в контакт з бортовою мережею станції. Використовуючи аварійні коди доступу, Дейв увів автоматиці програму екстрених дій, одночасно виводячи «Телур» в розраховане місце для стрибка. 
Короткий, сліпучий спалах і прямо по курсу його корабля в просторі виникла чорна вирва. «Телур» потягло до неї і зірки раптово зникли, оглядові екрани затопив абсолютний морок гіперсфери, лише всередині сяючої сфери мас-детектора виник складний візерунок силових ліній аномалії.
Стрибок був коротким, не більше хвилини за хронометром корабля.


РОЗДІЛ IV.

Система зірки А9834 по уніфікованому каталогу.

     Зворотній перехід, як і припускав Броган, викинув його корабель в зоні високої сонячної активності.
Диск зірки здавався кудлатою головою міфічної горгони: його обвивали стікаючі в простір сполохи плазмових протуберанців, електромагнітна буря несла незримі потоки смертоносних заряджених часток, і автоматика «Телура» миттєво відреагувала на ситуацію, оточивши корабель силовим захистом. 
Дейв, оглушений перевантаженням, що виникло при зворотному переході, не робив жодних дій – прийшовши до тями після несподіваного прискорення, він лише контролював дії автоматичних систем, не вбачаючи сенсу втручатися в їх роботу.
Комплекс локаційного устаткування в даній ситуації був даремний, його блокувало захисне поле корабля, але автопілоти вже зорієнтували «Телур» за візуальними даними, розвертаючи корабель кормою до розгніваного світила системи.
Крихітна горошина планети перемістилася в центр носових екранів, і застигла. Судячи зі свідчень далекомірів до її орбіт приблизно дві, дві з половиною години при максимально можливому прискоренні. 
Зв'язок не працював, всі частоти виявилися забиті перешкодами від вируючого в просторі шторму заряджених часток.
У цій ситуації Брогану залишалося лише чекати. Логіка підказувала, що АРК Шевцова повинен зробити екстрену посадку на поверхню планети, - до великого здивування Дейва блукаюча гостя володіла атмосферою, що не вкладалося в рамки традиційних уявлень відносно блукаючих об'єктів космосу. 
Чекати. Найважча, найбільш виснажлива для розуму частина будь-якої пошуково-рятувальної операції.
Не було сенсу сушити голову над дивним, незрозумілим виглядом планетоїда. Можливо, атмосфера планети лежала на поверхні товстим шаром замерзлого газу, і поступово відродилася, випаровуючись під впливом випромінювання зірки. Це було найбільш вірогідним поясненням, що одночасно обіцяло серйозні проблеми, пов'язані з подальшим пошуком «Кондора». Шевцов напевно спробував сховатися від сонячної бурі під вируючим атмосферним покривалом, але там навряд чи спокійніше ніж у космосі – така ситуація чітко потрапляла під стару приказку: «з вогню та й у полум'я». Брогану було легко уявити, які урагани біснуються над поверхнею планети, і тут доводилося сподіватися лише на автоматичні системи постраждалого від біди корабля. Якщо вони достатньо добрі, то «Кондор» Шевцова зараз стоїть на планетній тверді, увімкнувши всі аварійні засоби сповіщення. Якщо ж ні, тоді йому навряд чи поталанить виявити навіть уламки.
Дейв від втоми прикрив очі.  
Невідомість – найгірше з випробувань для рятувальника. Потрібно вміти розслабитися і не вимотувати себе домислами, а терпляче чекати, поки автоматика приведе його до місця десантування.
Там він зможе надіятися лише на себе; Броган знав, що в якийсь момент автоматика відійде на другий план, а його «я» разом зі всіма емоціями зникне в глибинах свідомості, звільнивши розум для ухвалення миттєвих рішень.
Таке переродження він відчував сотні разів і вважав його закономірним. Далекий космос не пробачав нерішучості або зволікань.
А зараз просто  варто було берегти емоції та фізичні сили перед небезпечною працею. 
Чомусь згадалося дитинство. Батьківщиною Брогана був один з місяців Юпітера, а, якщо бути ще точнішим, – Ганімед, що обігрівається штучним термоядерним сонцем. Суворий, непривітний  світ, де першим поселенцям довелося розпочинати всі цикли тераформування буквально з нуля. Дейв виріс серед гірських плато та ущелин, що були притулком для крижаних вітрів, і хоча нечисленні міста Ганімеда були надійно захищені силовими куполами, він, як і багато його однолітків, віддавав перевагу дикій природі. Третє покоління колоністів зовсім інакше сприймало рідний світ. Вони не тремтіли під поривами крижаного вітру, не боялися запаморочливої висоти стрімких вершин і скель, немовби  їхні предки не прилетіли з Землі, а мільйони років еволюціонували на Ганімеді. Можливо, саме тому він і ставився до Семена з презирством - той був уродженцем сектора «Щастя», - благословенної частини Марсіанської колонії, де давно завершилися всі цикли планетного перетворення і люди спокійно жили просто неба, не стикаючись з суворим плачевним побутом, традиційним для молодих поселень Юпітеріанських місяців.
Так повелося: більшість десантників і пілотів були уродженцями Ганімеда, а вчені, навігатори, були в основному вихідцями з Марса та Землі.
Що дивувало: інтернаціональні екіпажі розвідувально-картографічних крейсерів продемонстрували себе найбільш життєздатною одиницею; люди різних планет добре доповнювали один одного, хоча і непорозуміння попервах виникали також достатньо часто. 
Дейв раптом поморщився, пригадавши нещодавні слова Семена.
Нічого, тепер Шевцов вскочив…  Хай цей хлопчисько з Щастя сьорбне того диявольського коктейля, в якому постійно варилися десантники. Можливо, тоді він зрозуміє, що вони просто не можуть бути другими – інакше їм не вижити…


*       *       *
     Ані перший, ані другий орбітальний виток не дали Брогану жодної інформації про «Кондора».
Відповідно до правил Шевцов повинен був залишити радіомаяк на орбітах планети, але відсутність автоматичного пристрою не здивувало Дейва, - навіть якщо супутник був запущений, він навряд чи зміг би тривалий час зберігати стійкі параметри орбіти: у просторі як і раніше шаленів енергетичний шторм, а внизу вирувала непрониклива хмарність; межа між щільними шарами атмосфери та безповітряним простором не піддавалася стандартному обрахунку, - в даний момент у планети фактично була відсутня стратосфера.
Броган перевів управління в напівавтоматичний режим, і, випустивши два навігаційні маяки, почав маневр зниження, з таким розрахунком, аби «Телур» увійшов до вируючої атмосфери під чітко визначеним кутом, що зводив до мінімуму вірогідність «рикошету» і щоб в той же час забезпечував поступове, рівномірне зниження корабля.
Ефір як і раніше був переповнений тріском перешкод, тишу гермошолома порушували лише ці приглушені звуки, та власне злегка прискорене дихання Брогана. 
Вируючі хмари звиті ураганними вітрами в важке мереживо, нестримно наближалися, датчики, розташовані на обшивці корабля вже зафіксували нагрів, щільність атмосфери перевищувала заздалегідь розраховані параметри, і йому довелося піти на корекцію траєкторії зниження, дозволивши автоматиці відпрацювати двигунами гальмування.
Палець Брогана торкнувся сенсора, і легкий поштовх сповістив про старт малих апаратів розвідки.
Випереджаючи корабель, зонди пірнули у розбурхані хмари, і через деякий час на пульті управління запрацювали датчики пошукової системи локації.
Є сигнал!
Для Дейва тонке переривисте попискування радіомаяка вирішувало безліч проблем, по-перше, тепер він переконався, що «Кондор» зробив посадку на планету, і, по-друге, що не менш важливо, - зорієнтувавшись по пеленгу сигнала, він міг точно відкоректувати курс, знижуючись над конкретним районом, а не намотувати внутрішньоатмосферні витки серед розбурханої хмарності.
Слабкий сигнал почав зникати, і Дейв знову задіяв двигуни гальмування, машинально відзначивши, що для аварійних передавачів «Кондора» потужність сигналу суттєво слабкіша, - так зазвичай працює індивідуальний маяк скафандра…
Розвинути неприємний логічний висновок він не встиг: ватяне покривало, що застилало оглядові екрани, раптом розлетілося рваними клаптями, і він побачив поверхню планети.
Погляду Брогана відкрилося неймовірне видовище.
На мить Дейву здалося, що у нього почалися галюцинації від перевантажень, але відеодатчики зондів транслювали ту ж саму картину: внизу тягнулася безкрайня, жовтувато-зелена поверхня океану!... 
Що це? Розталий льодовиковий панцир покривав поверхню планети доки вона блукала серед абсолютного мороку? 
Океан проносився під дном машини, зливаючись в плямисті смуги. Де ж берег? Чи тут взагалі немає суходолу? 
Дейв нічого не розумів. Сигнал радіомаяка то зникав, то з'являвся знову, поступово посилюючись, що означало, він летів у правильному напрямі, але його повністю збивала з пантелику відсутність вітру. Декількома кілометрами вище як і раніше шаленів справжній ураган, але тут, на висоті тисячі метрів, панував повний штиль.  
Розвідзонди, нарешті, міцно зафіксували маяк. У цей момент в'язку тишу комунікатора, з  частот якого зникли перешкоди, порушив схвильований голос:
- Ей, хто там!...Остерігайтеся!... Остерігайтеся океану! Ви чуєте, вирушайте до берега, він праворуч по курсу! 
 Дейв нічого не встиг відповісти. Попередження пролунало запізно: дзеркальне плесо водної поверхні раптово набухло, роздуваючись величезними пухирями, і прямо по курсу «Телура» до вируючих хмар зметнулося декілька вертикальних стовпів каламутно-зеленої рідини.
Один із зондів не зміг оминути раптово виниклу перешкоду і врізався в центр гейзера, що вивергався до небес. Стовп рідини здригнувся і почав повільно опадати вниз, затягуючи невеликий апарат в безодню океану.
Броган миттєво відреагував на нову небезпеку, збільшивши швидкість і висоту польоту. «Телур», відпрацювавши двигунами основної тяги, піднявся до межі вируючих хмар і почав розвертатися по точному пеленгу сигналу. 
Головне, підібрати Шевцова, і вирватися назад у космос, - з нез'ясованими явищами нехай розбираються вчені. – Подумав Дейв, маніпулюючи сканерами «Телура» в спробі визначити, чи є тут хоча б клаптик не залитого агресивним океаном суходолу.
У наступну секунду в небо зметнулося відразу декілька десятків каламутно-зелених стовпів. Три ще неушкоджені зонди були буквально розтерзані ними. 
Є берег! Є!...
«Телур», вимушено скинувши швидкість, почав плавно повертатися до виявленої ділянки твердої поверхні. Сигнал радіомаяка виходив саме звідти.
Океан завирував. По його поверхні, вивергаючи все нові брудно-зелені стовпи, немов судома прокотився гігантський вал. «Телур» чимдуж піднімався вгору, але гейзери зростали ще швидше, і зрештою корабель потрапив в оточення, на швидкості  врізавшись в гидку колону.
Екрани на мить осліпли. «Телур» трясло, немов він мчав по вибоїнах; свідомість Брогана на мить згасла від раптового перевантаження, - швидкість і висота падали, і він, підкоряючись рефлекторному, інтуїтивному рішенню, дав повну потужність на двигуни планетарної тяги…
«Телур» миттєво перетворився на вогненну кулю.
Океан затремтів; Дейву здалося, що з його глибин лунав розлогий стогін, але розбиратися з особистими враженнями було ніколи, - корабель, звільнившись від чіпких обіймів, рвонувся вперед. Ззаду ще простягалися жадібні, димлячі щупальця, але вони вже не могли дістати машину, що нестримно прямувала до суходолу.
Берег наближався. Броган поступово стабілізував політ, компенсуючи обертання, викликане різкими імпульсами прискорення, і лише зараз звернув увагу, що екрани радарів вимкнулися. Він використав останні секунди, щоб перезапустити систему, але все було марно… 
У цей момент він відчув, що «Телур» відмовляється коритися астронавігаційному керму. Картина на екранах телескопічного огляду зблякла і розпливлася; ще секунда, і вони безнадійно згасли.  
Дейв миттєво перемкнувся на аварійний режим, і через пару секунд бронеплити корпусу, що закривали рубку управління, розкрилися, немов гігантський бутон та з глухим плеском були скинуті автоматикою в океан. Тепер пілота захищав лише прозорий пластиковий купол. 
Броган озирнувся. Берег був вже зовсім близько, в декількох десятках кілометрів, але він вже не міг його врятувати, - висота невблаганно падала, а від самої межі океану підіймалася зеленувато-коричнева стіна велетенського лісу. Він спробував піднятися вище, але «Телур» став некерованим – рідина океанських стовпів, що осіла на ньому, з фантастичною ненажерливістю розчинила все, що хоч трохи виступало над обшивкою. Ані антен локаційної системи, ані керма висоти більше не існувало; та і самі бронеплити стали схожі на ніздрюватий березневий сніг.
Він навіть не встиг по-справжньому злякатися. До лісу залишалося декілька сотень метрів, і Дейв, згрупувавшись, дав останню команду на пульт.
Неймовірно жорсткий удар рятувальної катапульти вирвав пілот-ложемент з кріплень і шпурнув його в сірі небеса планети. 
Падаючи, Броган встиг помітити, як «Телур» врізався в прибережні скелі і вибухнув, розкидаючи довкола велетенські стовбури дерев. 
Вибухова хвиля відкинула його вглиб суходолу; помутніла свідомість зафіксувала гілки дерев, що шмагали по каркасу пілот-ложемента, потім настав одур короткої непритомності… амортизаційний каркас, застряглий на висоті двох метрів від землі, автоматично розкрився, і він, не чинячи опору падінню, незграбно впав у калюжу якоїсь липкої, бурої рідини.
Декілька хвилин Броган лежав, приходячи до тями після катастрофічної посадки та подальшого падіння, не в силах напружити жодного мускула; він був злий і розгублений, як ніколи в житті…

*       *       *
     Довкола панував м'який сутінок.
Загадковий ліс, який не повинен бути на планеті, що зовсім недавно блукала в абсолютному мороці космосу в лютому холоді… океан, що проявляє агресію, - водяна або, принаймні, рідка субстанція, що володіє здібністю до рефлекторних дій, - все це не знаходило розумного пояснення.
Броган піймав себе на тому, що дивиться на обламані гілки найближчих дерев, серед яких застряг пілот-ложемент, і підсвідомо чекає: зараз вони почнуть пластично вигинатися, прагнучи дотягнутися до нього. 
Маячня.  
Він встав, пересилюючи біль в забитій спині, і зробив декілька кроків убік від гидкої коричневої калюжі. Сигнал в гермошоломі як і раніше лунав виразно, без перешкод, - значить, Шевцов знаходився десь поблизу. 
Якщо його «Кондор» також впав в океан, нам кінець. - Подумав Дейв, прокладаючи дорогу поміж велетенських дерев. Під ногами пружинив килим опалого листя, якщо звичайно зморщені, схожі на забруднені зеленню шматки ганчір'я можна було назвати цим словом. 
Взагалі ліс довкола справляв тривожне, гнітюче враження. Стовбури, щільно прилаштовані один до одного, змикалися стіною так, що Брогану подекуди доводилося боком протискуватися помежи них. Схожі на гілки гнучкі відростки починалися далеко вгорі, утворюючи майже непроникливий шатер, і внизу панували сутінки…
У цей момент попискування радіомаяка раптом змінилося несміливим питанням, що пролунало на частоті аварійного зв'язку:
- Хто-небудь чує мене? Скажіть, ви живі?
- Чую. - Відгукнувся Дейв. Йому було прикро від власної невдачі. Летів рятувати цього шмаркача, а тепер все залежить від його «Кондора». - Де ти? - Буркнув він. 
- На околиці лісового масиву. Приблизно в трьох-чотирьох кілометрах від узбережжя.
- Я зрозумів. – Броган був небалакучий. - Не рухайся з місця і взагалі, не мечися зі сторони в сторону. Я сам вийду на твій сигнал.
- Я і не збираюся метатися, - відповів Шевцов, і відразу ж запитав:
- Хто ти?  
- Десантник. – Нехотя відповів Броган. – З пошуково-рятувального загону. - Йому кортіло запитати в Шевцова про корабель, але Дейв стримався, помітивши, що ліс поступово почав рідшати, між окремими деревами позначилися широкі просвіти. Зараз все стане зрозумілим.
Хвилин через десять він вийшов на своєрідне узлісся. Дивний ліс, що складався з дерев однакової породи, відразу закінчувався, межуючи з крутим кам'янистим схилом.   
Піднявшись трохи вище і роздивившись, Броган зрозумів, що стоїть на схилі великої улоговини, дно якої повністю вкривав лісовий масив. Вище простягнулися кам'янисті схили, в декількох місцях серед крутих стін виднілися вузькі розломи ущелин і темні провали, схожі на входи в печери. 
Шевцова він не побачив, хоча сигнал в комунікаторі став гучним і виразним.
- Де ти? – Озираючись по сторонах, перепитав Броган.
Замість відповіді ззаду на плече лягла рука. Дейв різко обернувся і побачив Семена, який, мабуть, весь цей час ховався серед хаотично нагромаджених гострих уламків скель. Його скафандр був вимазаний багном, половина стандартної  екіпіровки була відсутня, лице за забралом гермошолома здавалося змарнілим та виснаженим.
Роздратування відразу ж відступило. Врешті-решт, Дейв був сам винен у тому, що не впорався з раптово виниклою перешкодою і втратив «Телур».
Для Шевцова перша мить зустрічі пройшла в німому потрясінні пізнавання.
- Ти?! – Нарешті здивовано видихнув Семен. 
- Я, - Кивнувши, криво посміхнувся Броган. - Не чекав?
- Відверто – ні.
- Гаразд, - Дейв сів на валун. – Все особисте поки що залишимо в минулому. Де твій корабель?
Семен сів поряд з ним і закрив очі.
- «Кондора» немає. Він загинув у стратосфері планети.
- Що ти верзеш?!
- На мене напали, - приречено видавив Семен.
- Напали?! - Очі десантника раптом стали холодними і колючими. - Хто? Океан?
Семен негативно похитав головою. 
- Ні… Це сталося в космосі на низьких орбітах. Я не можу сказати, що або хто це був. Невеликі сфероїди, діаметром від метра до двох. Схожі на кулевидні блискавки… Вони пробили обшивку «Кондора», АРК спочатку втратив управління, потім просто почав розвалюватися. Я ледве встиг катапультуватися. – Шевцов говорив уривчасто і плутано, його голос тремтів. – Я майже нічого не пам'ятаю, - знепритомнів, коли автоматика пілот-ложемента задіювала аварійний посадковий двигун. Прийшов до тями вже нижче рівня хмарності над океаном. Мені повезло… Я бачив ці стовпи лише здалеку, - вони буквально розтерзали плазмоїд, що погнався за мною… 
Броган слухав Шевцова з похмурою приреченістю. Звичайно, в глибині душі він не сумнівався, що їх знайдуть, але чи не спіткає така ж доля чергову рятувальну експедицію? Судячи зі скупої на інформацію розповіді Шевцова енергетичні утворення, що атакували «Кондора», володіли високим рівнем самостійності, - їх не можна було приписати до звичайних фізичних явищ, принаймні тому, що один з них погнався за пілот-ложементом, що здійснював аварійну посадку.
Повернувши голову, він поглянув на бліде, землисте обличчя Шевцова, і зрозумів, що той знаходиться на межі морального виснаження.   
- Встань. – Попросив його Броган.
Семен повільно виконав наказ. Дейв завченим, професійним рухом розкрив захисну оболонку на правому передпліччі його скафандра, оголив мініатюрний кнопковий пульт, пристосований для зовнішнього управління системами життєзабезпечення.
Торкнувшись потрібного поєднання сенсорів, Броган відчув, як здригнувся Семен, коли мікроскопічні ін'єктори ввели в його кров дозу стимулятора.
- Тепер сідай і постарайся розслабитися. Зараз ти відчуєш себе набагато краще.  
 
*       *       *
Поки Шевцов повільно приходив до тями після потрясінь, що випали на його долю, Броган зайнявся аналізом атмосфери. Взявши пробу повітря, він поглянув на дані, що з'явилися в оперативному вікні інформаційної системи, і зрозумів, що остання надія померла, так і не встигнувши народитися. Кисню у складі атмосфери було рівно стільки, аби задихнутися, як тільки відкриєш гермошолом. 
Броган скрипнув зубами, спідлоба поглянувши на найближчі дерева. Потрібно зробити аналіз деревини. – Подумав він. - Повинні ж тут відбуватися елементарні процеси фотосинтезу… 
Озирнувшись, він поглянув на Шевцова. Схоже, стимулятор вже почав діяти.
Перехопивши його погляд, Семен раптом знову спохмурнів. 
- Даремно ти привів мене до тями. – З неприхованою досадою, глухо промовив він. - Адже я розумію, що ми обоє загинемо. Виходу немає.
- Нас врятують, - за звичкою збрехав десантник. - Ти можеш докладно розповісти, що ж сталося після старту?
- Можу… - Після нетривалого мовчання сказав Шевцов. - Цю планету вибрав сам «Кондор». – Почав розповідати він. - Я до останнього моменту залишався лише спостерігачем. Автоматика вловила потужний сигнал, що надходив з даної системи. Він не ніс жодної інформації, а просто з'являвся і зникав через рівні проміжки часу. Враховуючи, що на орбіті зірки з'явилася зайва планета, всі дії блоку пошукових систем абсолютно виправдані. Для корабля класу «Кондор» збурення фотосфери зірки не являється серйозною перешкодою, тому я не брав під сумнів дії блоку оптимального вибору. Навпаки, мені здавалося, що АРК повинен продемонструвати свої кращі якості, при першому ж випробувальному польоті виявивши щось феноменальне. 
- Тому ти не відправив детального звіту про очікуваний стрибок? Хотів здивувати всіх?
Шевцов мовчки проковтнув докір, лише безнадійно махнув рукою. 
- Досягнувши планети, корабель приступив до кругового обльоту. - Продовжував він. - Зонди зафіксували океан, ліс і пустельну рівнину, що займала майже п'ятдесят відсотків поверхні планети. Джерело сигналів пропало, вони припинилися так само раптово, як і були виявлені. Кібернетична система «Кондора» прийняла рішення зробити посадку на узбережжі. АРК почав попередній маневр для входу в атмосферу, і… - Семен затнувся, підбираючи потрібне слово, - загалом, тут з'явилися ці кулі… я подумки назвав їх "плазмоїдами". Повір, Дейве, - це було жахливо. Вони пробивали обшивку «Кондора» наскрізь, немов папір або фольгу… Останнє, що я пам'ятаю - це  віддалені уламки корабля, між якими шаліли ці бестії. Один з плазмоїдів погнався за мною, але його поглинув океан… а мій ложемент, витративши все паливо аварійних двигунів, розбився об скелі неподалік звідси…  
Броган подумки здригнувся, уявивши потужний розвідувальний корабель, розчленований на висоті в тисячу кілометрів… Вражаюче… І дуже фантастично. Сигнал, плазмоїди… Чи не занадто?
- Я не брешу… - Сказав Шевцов, немов вгадав напрямок його думок.
- «Кондор» залишив на орбіті радіомаяк? – Уточнив Броган.
- Так. – Кивнув Семен.
- Я його там не знайшов.
- Не знаю… Ти можеш думати все, що завгодно, але не забувай, що зробив океан з твоїм кораблем!...
- Ну, добре, заспокойся, - примирливо промовив Дейв. - Ти спав?
- Спав?! – Семен криво посміхнувся. - Ти знущаєшся, Брогане? Як я міг спати?!...
- Не психуй. Я хотів сказати, що тепер ти можеш відпочити. На стимуляторах довго не протягнеш, - тобі необхідно елементарно виспатися. Бачиш печеру?  - Він вказав на чорну розколину біля підніжжя гряди. - Я завалю вхід камінням і встановлю сигналізатор.
- А ти? - запитав Семен.
- А я поки що буду думати, як нам вибратися звідси, - відповів Дейв. - Сходжу на узбережжя до місця загибелі «Телура», можливо, знайду що-небудь корисне серед уламків. 

*       *       *
Через півгодини Дейв закінчив спорудження притулку і, переконавшись, що Семен заснув, пішов назад, до лісу.
Нарешті він міг дати волю почуттям. Їхнє майбутнє здавався абсолютно безнадійним, - сота доля відсотка, відведена під везіння, не враховувалася. Атмосфера планети не придатна для дихання, а це означає, в їх розпорядженні залишався лише автономний запас скафандрів, які були оснащені компактними перетворювачами, зарядженими твердими пігулками. П'ятнадцять у нього і десять у Семена. Рівно на тиждень, підрахував він, якщо розділити на двох. За цей час їх не знайдуть. Накопичувачі станції ГЧ розряджені, їм знадобиться не менше трьох тижнів, аби відновити функціональність пробійників метрики. 
Як вижити протягом цього терміну?
Він ступив під тінь перших дерев і дістав імпульсний пістолет, - єдина зброя, яка залишалася при ньому.
Обережність не зашкодить: якщо океан продемонстрував рефлекторну агресивність, тоді що чекати від мешканців лісу? 
Подумки Броган згадав всі проблеми та  знову повернувся до питання виживання. Він не хотів навіть думати про те, що він може тихо і безпорадно загнутися від задухи, така перспектива викликала у Дейва відчайдушний спротив. Ні, він боротиметься до останньої секунди, до останнього ковтка повітря в перетворювачі…


РОЗДІЛ V.

Блукаюча планета. На кордоні лісового масиву та кам'яної гряди…

Шевцов ледве встиг стулити отяжілі віка, як відчув, що провалюється в чорну безодню небуття.
Гранично виснажений організм з насолодою вбирав омріяний спокій, і лише збуджений мозок все ще злегка чинив опір, утримуючи окремі уривки думок.
Вони загинуть… загинуть... загинуть... кисень... Липка, всеосяжна пітьма поглинула і це. Він спав. Але поступово в його звільнений розум проникло щось інше - тривожне, але безмежно далеке, немовби в темноті ворушилося та зітхало щось велике і тепле. Семен спав, але і уві сні він відчайдушно чинив опір відчуттю тривоги, тому що втомився від постійного страху. Проте тривога проникала. Вона повільно захоплювала розум, і поступово неспокійний сон почав трансформуватися в кошмар, зітканий з незрозумілих туманних видінь. Він не міг сказати, що чує або бачить їх; Семен сприймав їх кожною клітинкою, немовби він сам був зараз цим тривожним мороком.
Ліс... Великий ліс... Дуже багато дерев... Вони покривають всю планету...
Видіння відступило. Шевцов зненацька усвідомив, що він вже не спить і, проте, він не міг ворухнутися, не міг розплющити повіки або просто закричати…
ЖИТТЯ... БАЖАННЯ ЖИТИ... ХОЧУ ЖИТИ... 
Так, він хотів жити!
Я ще дуже молодий, аби померти, - подумав Семен.
Кисень! Життя - це кисень... Ліс... життя... старе життя... ліс... - нашіптував липкий морок.
Кисень! Проклята планета! Вбивця! Кисень! Ліс! Ліс!... - тривога зростала, вона вже не підкрадалася, а навалювалася величезними приливними хвилями, - Семену здавалося, що він зараз захлинеться в ній...
…Він здригнувся і розплющив очі. По обличчю і спині струмували холодні і липкі краплі поту. Кошмар… Це був тільки химерний сон…
Шевцов сів, але відчуття тривоги не відступило. І раптом він почув глухі, ритмічні удари, що доносилися крізь завалений каменями вхід. Чутливі мікрофони гермокостюма підсилювали їх, змушуючи лунати неначе алярм, віддаючись в мозку тупим болем. Він приглушив звук і, виштовхнувши кам'яну пробку, виліз назовні.
На галявині Дейв рубав дерево. Його руки здіймалися, і палиця, із закріпленим на ній загостреним шматком обшивки, з глухим тріском вгризалася в м'яку плоть. 
Хруст... - і туга хвиля болю роздерла скроні Семена. - Хруст!...
Він зціпив зуби, аби не заволати, і незграбно побіг вниз по кам'яному схилу. Дейв зосереджено рубав; поруч на телескопічній тринозі стояв, задерши в небо довге тонке дуло, стаціонарний імпульсний лазер. Звідки він його узяв? Напевно, викопав серед уламків свого «Телура»…  
Семен встиг перехопити занесену для удару руку. Це було зроблено несподівано, але Броган не випустив імпровізовану сокиру і продовжував її міцно стискати своїми залізними пальцями.
- Зупинися! - Шаленіючи від наростаючого внутрішнього болю, закричав він. 
Від несподіванки Дейв опустив руки і обернувся.
- Що, виспався? - Спокійно запитав він.
- Навіщо ти рубаєш дерево?!... - Знесилено опускаючись на землю, запитав Шевцов.
- Кисень, - лаконічно відповів Броган, - деревина містить кисень в зв'язаному стані. Якщо її подрібнити, тоді можливо перетворювач пропрацює деякий час на цій тирсі.
- Не треба! - Заходився благати Семен, навряд чи розуміючи  власні слова та інтонації. - Не вбивай дерева! Від них залежить чиєсь життя на цій планеті! 
- Напевно, моє? – Дейв, схоже, не збирався  сприймати серйозно його слова.
- Ні, не твоя... - з незрозумілим Брогану болем у голосі промовив Семен. 
- Ну що. – Десантник сперся об імпровізовану сокиру, - ти  будеш мені тут пропагувати "неогрінпіс"?
Шевцов неначе почав опам'ятовуватися. Струснувши головою, він знизу вверх поглянув на Брогана і раптом заходився плутано пояснювати: 
- Розумієш, я спав і бачив… Не знаю, як пояснити тобі, але хтось намагався заговорити зі мною. Туманні видіння, біль і страх…
- Знаєш що? - Очі десантника приховували холодне кепкування. – Ти дійсно подібний зараз на істеричну дівицю, якій приснився страшний сон. Досить. Візьми себе в руки. Краще ніж скулити, зроби другу сокиру і допоможи мені. Онде є ще один шматок обшивки. - Він вказав рукою.
- Не буду! –  Навідріз відмовився Шевцов.
- Як знаєш. – Броган демонстративно відвернувся і  знову підняв імпровізовану сокиру.
 Зарубина біля підніжжя велетенського дерева повільно сльозилася зеленкуватим соком. Семен не розумів, що відбувається, він відчував лише біль і страх. Зараз сокира встромиться, і він з'їде з глузду.
Він рвонувся до триноги і різко розвернув ствол випромінювача.
- Дейве!
Десантник обернувся, декілька секунд дивився на торець променевої трубки, націленої йому в груди, а потім лаконічно запитав:
- Ти з глузду з'їхав? 
- Припини рубати! – Поставив вимогу Шевцов.
- А не пішов би ти? - Не витримавши, нарешті, вибухнув Броган. – Досить ламати комедію. Ти все одно не вистрілиш, твоя батьківщина – «Щастя»! 
Семен не знав, що кожен мускул десантника напружений до межі, а скануючі системи його скафандра працюють на межі можливостей. Один раптовий рух з його боку, і Броган, вихопивши імпульсний пістолет, мабуть би стрибнув, пірнаючи під лазерний постріл… 
Ні, Семен навіть не міг подумати про таку можливість. Дейв правий, він не вистрілить… Ствол випромінювача повільно опустився. Шевцов насилу розтиснув зведені судомою пальці і, відійшовши на декілька кроків сів, обхопивши руками підібгані коліна…
... Скоса поглянувши на нього, Дейв повернувся до перерваного заняття, і продовжував працювати, хоча його зусилля не приносили помітних результатів - зарубина збільшувалася дуже повільно, а товщина дерева була величезна. І раптом, коли біль, що терзав Семена при кожному ударі, вже став нестерпним, йому здалося, що він знайшов вихід. Він встав і знову підійшов до Брогана.  
- Ти що? - запитав Дейв, міряючи Шевцова ворожим поглядом. - Надумав допомогти?
- Щоб зрубати це дерево тобі знадобиться дві доби безперервної роботи. Щоб подрібнити - ще тиждень. Скільки кисню в результаті дасть перетворювач, попрацювавши на цій тирсі?
- На добу, не менше, - відповів Дейв.
Палець Шевцова втопив кнопку скидача, розряджаючи касету. На долоню викотилося дев'ять однакових білих капсул, схожих на пігулки сухого спирту.
- На, тримай, - він сунув їх оторопілому десантникові. - Тут вистачить більше, ніж на тиждень. – Семен розтиснув пальці і пішов геть. Біль не терзав більше його мозок.

*       *       *
     - Шевцов! – Через секунду покликав його Броган. 
Семен не обертаючись, зупинився. Десантник наздогнав його і обережно вставив пігулки на місце, додавши ще три свої.
- Підемо в печеру, - примирливо сказав він, - подихатимемо разом.
Семен не відповів. Він вже давно зрозумів, що шансів діждатися допомоги у них немає.
- Давай спробуємо заснути, - раптом запропонував він. - Може, і ти почуєш ЦЕ.
- Не впевнений, що мені вдасться. – Хрипко відповів Дейв. -  Я просто не зможу заснути.
- Зроби собі ін'єкцію.
- Добре, я спробую.
Вони лягли на кам'яній підлозі, притиснувшись один до одного спинами. Семен заснув першим. Дейв ще довго крутився, вимучений похмурими думками.
Він довго грав з долею, виплутуючись з ситуацій і складніших ніж ця… але нарешті вона притиснула його… І цього разу виходу з ситуації, що склалася, схоже дійсно не було… Паскудно якось все вийшло… 
Броган не помітив, як заснув…
...Дейву снилося, що він сидить за пультом управління покаліченого «Телура». Бронеплити вже впали в океан і крізь прозорий пластик купола видно його перекошене обличчя. Корабель падає в піняву смугу прибою, до підніжжя велетенських дерев; якісь миті відділяють його від фатального удару.
Помилка… помилка… помилка...
Нечутний голос б'ється в голові, немов поранений звір у тісній клітці. Прозорий ковпак раптом відлітає вбік, і крихітна цятка пілот-ложемента злітає вгору, геть від гинучого корабля.
Як дивно спостерігати за цією сценою зі сторони. Хто це міг бачити? Океан? Дерева?
Помилка... не так... кисень... життя...
Сяючий спалах, і «Телура» немає.  
Дейв скрикнув і прокинувся. Він обвів здивованим поглядом напівморок печери і поглянув на хронометр. Пройшло майже дві години.
Що за дивний сон? І чому довкола так темно? Він дуже добре пам'ятав, що вони не завалювали вхід у печеру.
Входу не було. На його місці розташувалася сіра пляма.
Дейв машинально дістав зброю і звівся на ноги. Добре, що Семен спить, - подумав він, наближаючись до плями. Отвір, через який вони заходили в печеру, залишився на місці, але його затягнула якась напівпрозора речовина. Він обережно витягнув руку і торкнувся перешкоди. Пружна, справжня органічна плівка, завтовшки всього в два-три сантиметри. Він натиснув сильніше. Рука провалилася і вийшла назовні. 
Назад!
Дейв відскочив, але нічого не сталося. Мембрана залишилася неушкодженою. Він спробував вийти. Перешкода видала глухий чавкаючий звук, тіло зустріло легкий опір, і Броган виявився назовні. Довкола все залишилося незмінним. Він знизав плечима і повернувся в печеру. Скоро я взагалі втрачу здатність дивуватися, - подумав він.
Семен заворушився у важкому сні.
- Аналізатор… Мембрана… - прохрипів він.
- Що?! Що ти сказав? - перепитав Дейв, але Семен вже заспокоївся, вираз страждання поступово зник з його обличчя. Він спав.  
Дейв дістав аналізатор, крихітний екран засвітився і підтвердив, що печера наповнена повітряною сумішшю, аналогічною «земному еталону», тільки з підвищеним вмістом кисню.
- Напевно, я з'їхав з глузду... - прошепотів Дейв.
Він вискочив через чавкаючу мембрану і поглянув на покази аналізатора.
Тут була звичайна атмосфера планети, прилад знову і знову підтверджував це. Він повернувся в печеру. Кисень! Дейв схилився над сплячим Семеном і дістав його аналізатор.
Кисень! Але хто загерметизував печеру і подав сюди придатну для дихання суміш?! 
Дейв розумів, що невиправдано ризикує, але на якусь мить втратив контроль над своїми почуттями. Цього виявилося досить, аби тремтячі пальці відстебнули забрало гермошолома. Він із страхом чекав нападу задухи, але зробивши обережний вдих зрозумів, що не відчуває жодних ознак недуги, хіба що повітря віддавало незрозумілою гіркотою…
Він дихав, ще не до кінця повіривши в реальність того, що відбувається!


РОЗДІЛ VI.

Через деякий час. Печера в кам’яній гряді, що оточує улоговину...

Семен з зусиллям розплющив очі і втупився в Дейва.
- Ти що? Навіщо відкрив гермошолом?
- Тут повітря, Шевцов! Придатне для дихання повітря, розумієш?! 
Семен все ще дивився на нього божевільним поглядом.
Дейв у декількох словах змалював те, що трапилося.
- Значить, це правда… - прошепотів Семен, відстібаючи шолом і вдихаючи повними грудьми атмосферу їхнього притулку.
- Невже це діється насправді? 
- Мій сон… Дейве, ця планета три мільйони років назад була створена древньою космічною расою! Її створили як автоматичну станцію, щось на кшталт пастки для плазмоїдів…
Він хотів ще щось додати, але зненацька відчув незнайомий, дурманячий запах і майже миттєво провалився в чорну безодню. Поруч на кам'яному підлогу печери безвільно опустилося тіло Брогана.
"Мало часу… Слухайте… Намагайтесь зрозуміти. Погано володію мовою ваших видінь..."
Довга пауза, заповнена пітьмою. Люди знову не могли поворухнутися, але відчували присутність один одного, і іще когось величезного і незбагненного. Знову ЩОСЬ з'явилося з глибин небуття, поступово опановуючи їхні уми. І раптом вони одночасно «почули» голос. Тихий і повільний, він проникав у свідомість, породжуючи в ньому дивовижно ємкі і зрозумілі видіння…
…
«Те, що ви називаєте планетою, було створено дуже давно. Три мільйони років назад у ваших одиницях виміру часу. Автоматична біосистема. Зброя і принада. Мої творці боролися супроти істот, яких один з вас назвав «плазмоїдами». Не заперечуй, десантник, ти повинен повірити. Всесвіт величезний, а ваші знання про нього незначні. Мої творці зникли. Їх поглинув Час. Я останнє з їхніх творінь. Мої системи заряджаються від енергії зірок. Ліс поглинає її і передає в океан… Час… Він поступово зруйнував більшість моїх компонентів. Незабаром це призведе до остаточної деструкції. І лише ви можете допомогти мені». 
Ментальний голос замовк, і люди зненацька побачили десяток злегка мерехтливих фіолетових куль, що повільно плинули в просторі на тлі зірок.
«Це вони. Древнє космічне життя. Вони - не розум. Ваше визначення - хижий звір. Вони прийшли з глибин космічного простору і напали на колонії моїх творців. Їм необхідна речовина. Наситившись нею, вони можуть породжувати собі подібних.  Боротьба з плазмоїдами тривала століття, вони зруйнували багато колоній, але і самі зникли.
 Зараз мої системи практично зруйновані. Залишилися лише Океан і Ліс, два компоненти древньої зброї. Ліс служить принадою для плазмоїдів, а океан – пасткою. Після зникнення творців все втратило сенс. Моє ядро заховане глибоко під корою планети, деякі сенсори ще функціональні і з їх допомогою я в певний момент змогла вловити нові прояви життя. 
Плазмоїди напали на ваш корабель. Це пробудило системи мого ядра. Корабель був великим і ніс у собі багато життів. Мої сенсори спостерігали, але системи не змогли втрутитися - дуже далеко. Корабель захищався. Вбив одного плазмоїда, але два інших пошматували його.
Ви сильніші за мене. Я звала вас. Прийшла одна людина, але плазмоїди вже знаходилися в цій системі і зруйнували прибулий корабель. Вони наситилися речовиною, і їх стало багато.
Потім прийшов ти, десантник. Корабель летів над океаном. Сталася помилка. Захисний рефлекс. Зброя спрацювала автоматично».
Я вірю!... - Броган сам не розумів, як зміг відтворити в собі це видіння, але древня система зрозуміла його.
«Плазмоїди повернуться. Вони знищать ліс, і моя система буде остаточно зруйнована. Тоді вони наситяться речовиною…  їх стане так багато, що навіть ви не зможете впоратися з ними. Вони прийшли, і нападатимуть на ваші кораблі, тому що вони - не розум.
Захистіть мене! Я не зможу довго протистояти плазмоїдам.  Ви – розум, схожий на моїх творців. Вони – знищення,  смерть. Мої сенсори фіксують розкидані в просторі уламки великого корабля. Там ще жевріє життя.
Я вловлюю біологічні поля людей, замурованих у його відсіках. Допоможіть мені, і ми разом врятуємо їх»…

*       *       *
     Коли вони опритомніли, в печері панувала дзвінка тиша.
- Ну, тепер ти віриш мені? – Переборовши нудоту запитав Шевцов.
- Вірю. – Броган із зусиллям підняв руку, поглянув на хронометр і додав:
- Ми «відключилися» на дванадцять годин. У цієї древньої системи величезні семантичні можливості. 
- Думаю все набагато простіше. Мені здається, що її творці спілкувалися на рівні думок.
Побачивши один і той же «сон» Семен і Дейв уже не поверталися до питання про реальність подій, що відбуваються. Подвійне трактування було неможливе. Вони, без сумніву, вступили в контакт з древньою системою, яка повністю усвідомлено реагувала на факт власного існування.
Добу тому це було б інформаційним шоком, але зараз, після пережитого сприймалося як довгождане прозріння…
- Вставай, Дейве. – Промовив Шевцов. - Ми повинні допомогти.
- А як щодо брязкання зброєю? – Абсолютно серйозно запитав у нього Броган.
Семен не відповів.


РОЗДІЛ VII.

Поміж Океаном і Лісом...  

Вони бігли, вибиваючись з сил, вгору по кам'янистому схилу.  
Броган ніс на плечах важкий апарат на тринозі. Семен, якому дістався ствол імпульсного лазера, відстав, не витримавши темпу переміщення.
Досягнувши зручного майданчика, розташованого майже на вершині гірського хребта, що оточував улоговину, Дейв зупинився і поглянув униз.
Ліс лежав перед ним, як на долоні. Праворуч простяглася пустельна рівнина, ліворуч, повитий у млу випарів, розкинувся брудно-зелений океан. Невже це і є компоненти древньої штучно створеної системи? Дейв все ще не міг призвичаїтися до думки, що все це трапилося насправді. Звичайно, мнемонічне спілкування можна було віднести в розряд психічних розладів, але кисень в печері справжнісінький. Він тільки що дихав ним і лишився живим.
Шевцов, нарешті, видерся нагору.
- Де? - запитав він, задихаючись від швидкого бігу.
- Ось тут. - Дейв вказав на два валуни, розташовані по центру скельного виступу. - За ними встановимо лазер. Прилади стеження - по краю схилу.  
Вони взялися за роботу. Броган демонтував з гермокостюмів електронні системи сканерів і розташував їх по гребеню улоговини, так аби вони могли надійно контролювати весь простір над лісом. З'єднавши їх з бойовим співпроцесором лазерної установки, він поглянув у панораму прицілу і задоволено гмикнув. Ліс наблизився майже впритул; можна було розрізнити найдрібніші деталі. Сіре небо над ним розмежувала на квадрати тонка павутина прицільної сітки.
Електронні лічильники наведення висвітили нулі. Все гаразд.
Тепер він готовий до зустрічі.
- Ну що, попрощаємося? - запитав Дейв.
- Чому?
- Ти підеш на берег. Плазмоїди отримають по зубам над лісом і сунуться до океану. - Дейв простягнув Семену імпульсний пістолет. – Сиди тихо. Сховайся на березі і чекай. Якщо відчуєш, що океан не справляється з ними - стріляй. Цілитися доведеться вручну. Дальність ураження цілі - два кілометри. Я змінив вид боєзаряду, стрілятимеш електромагнітними зарядами, думаю, вони здатні пошкодити оболонку плазмоїда.
- Я не розумію, Дейве, чому ти не хочеш зустріти їх на підходах до лісу?
- У мене енергії в цій машинці, - Броган поплескав по пристрою накачування лазерної установки, - всього на сім імпульсів. Зрозумів? Без допомоги Океану нам не обійтися.
Семен не відповів. Напевно, їм дійсно варто було попрощатися.
- Йди. – Дейв поплескав його по плечу, злегка підштовхнувши до схилу. - У нас не так багато часу. Вони можуть з'явитися будь-якої хвилини. 
Семен хотів щось відповісти, але слова застрягли в пересохлому горлі. Він просто кивнув і побіг вниз, назустріч велетенському лісу.
Броган проводив його довгим поглядом, допоки світла пляма гермокостюма не злилася з бурими стовбурами дерев. Тепер залишалося тільки чекати.
Він не думав у цей момент про майбутнє і не згадував минуле, хоча знав, що, можливо, через декілька хвилин його життя підійде до свого фіналу. Дейв думав про тих людей, що повільно задихалися в автономних відсіках покаліченого корабля; про Семена, чи впорається він там, на березі; про древню систему, що на мільйони років пережила власних творців, і раптом зрозумів - все, що було з ним до цього: суперечка з Семеном, презирство до «щасливчиків», що народилися в нормальних людських умовах тераформованих планет, скептицизм у питанні наявності розуму у інших форм життя, злущується з нього як лушпиння або стара шкіра…  
...Тишу гермошолома порушив тонкий писк радара. Броган здригнувся і кинувся до зброї. Плазмоїди! Десять примарно-фіолетових, нервово мерехтливих куль неквапливо з'явилися із-за густих хмар і поплили до лісу, наближуючись із сторони пустельної рівнини.  
Він прикипів до окуляра, жадібно роздивляючись невідомі істоти.
Грудки киселю, що трохи світяться, - подумав він, - невже вони здатні знищувати кораблі?!...
Від групи відокремилися два плазмоїди; вони на мить завмерли, непорушно зависнувши в повітрі і, раптом рвонули до лісу. Броган не чекав від них такої швидкості.
Дві фіолетові блискавки пронизали атмосферу і напали на крайні дерева. Велетенські дерева падали, неначе підкошені, грунт скипів - дві істоти нестримно мчали вперед, залишаючи за собою широкі, димлячі просіки.  
Дейв не метушився, його пальці чіпко обхопили джойстики ручного наведення, і ствол лазера описав коротке півколо, поєднуючи яскраво-червоні мітки з тонкими нитками електронної сітки координат.
Енергетичні бестії виходили зі свого страшного піке; вони вже злетіли над лісом, коли Броган плавно натиснув гашетку, і небо пронизали два сліпучі розряди когерентного випромінювання. 
Не зупиняючись, він різко розвернув ствол і послав коротку чергу лазерних розрядів у самий центр завислої неподалік групи плазмоїдів.
Небо перетворилось на пекло. Навіть тут, на відстані в десятки кілометрів, він відчув смертельний жар енергетичних розрядів,  які породжували вибухи сяючих фіолетових куль.
Половина датчиків безнадійно осліпла. Із вируючого шквалу враз виринули три плазмоїди і рушили прямо на позицію стрільця. Всього три! Він різко підвів ствол, піймавши в перехрестя прицілу блідо-фіолетові цятки, але запізнився. Вони випередили його, вдаривши в центр невеликого майданчика.
Кінець… Скелі здибилися, пролунав оглушливий гуркіт, і чорна стіна вимкнула свідомість людини.

*       *       *
     Семен повз, звиваючись поміж стовбурами прибережних дерев. Дейв виявився правий - ці тварюки тепер побоювалися нападати на ліс. Вони зависли над пустельною рівниною неподалік океану. Семен бачив страшну картину сутички, загибель семи плазмоїдів, і їхню останню атаку, що перетворила позицію Дейва в кам'яне місиво, але він не хотів вірити в те, що десантника більше немає. Краще б загинув він... 
Семен доповз до берега і завмер. Ти чуєш мене, Океан?
Древня система мовчала.
Три насичені яскравим кольором пронизливо-фіолетових кулі, нарешті, рушили з місця і неквапливо поплили до берега. Океан завирував. Семен сів, притиснувшись спиною до стовбура дерева, і підняв імпульсний пістолет, що здавався зараз жалюгідною іграшкою, безсилою проти енергетичних форм життя. 
Подивимося. Дейв був упевнений, що боєзаряди подіють.
Тактика хижаків не відрізнялася різноманітністю. Миттєво збільшивши швидкість, вони кинулися вперед.
Біля самої межі океану зметнулася брудно-зелена колонада, але лютий натиск плазмоїдів зім'яв її, здавалося, на них не діють речовини, які змогли розчинити обшивку космічного корабля. 
Одна з енергетичних куль пірнула вниз і, проборознивши поверхню, відскочила вбік, поступаючись місцем наступній.
Другий плазмоїд торкнувся поверхні, але океан вже був готовий - він викинув зі своїх глибин ще одну колонаду, і вона зімкнулася над сяючою кулею, затягуючи її вниз.
Дві інші кинулися на виручку, здавалося, вони зараз рознесуть на шматки рідку стіну, всередині якої метався їхній родич. 
Тепер усе вирішували секунди. Семен до крові закусив губу, піймавши в приціл стрімку блискавку, і натиснув на гашетку.
Фіолетова сяюча куля вибухнула сліпучим віялом різнобарвних бризок і згасла! Він поцілив! Електромагнітні заряди порушили структуру оболонки плазмоїда!...
Океан здригнувся, породивши гігантську хвилю; вона накрила колонаду з полоненою кулею, і та поринула в безодню.  
Третій хижак, що суттєво збільшився від набраної маси, ринувся на Семена, якого видали короткі спалахи пострілів. В останню мить перед неминучим ударом, він якимсь дивом встиг схопитися і відстрибнути вбік, відчуваючи, як велетенські дерева сприйняли на себе спрямований йому смертельний удар. 
Семен зробив це інстинктивно, атака плазмоїда виявилася блискавичною… Озирнувшись, він побачив, як фіолетова куля проломила широку просіку і розвернулася для повторного удару.
Шевцова зненацька полонила хвиля жаху, він рефлекторно хотів відскочити, сховатися, але щось всередині наказало - стій! 
Він закляк посеред обвугленої просіки і підняв зброю назустріч темно-фіолетовій кулі, яка падала із небес, не усвідомлюючи того, що тисне на гашетку, - час відразу сповільнився, світ довкола застиг, ніби зачарований, лише на зрізі компенсатора спалахував і гаснув ритмічний вогник… 
Похмурі небеса осяяв раптовий спалах, і час відразу ж зірвався в колишньому темпі: вибухова хвиля різко вдарила в груди Шевцова, шпурнувши його на повалені дерева.
Він клацнув зубами, вдарившись об стовбур поваленого дерева, і безсило обм'як.
Останнє враження перед короткочасною непритомністю, було раптово гострим, пронизливим…
Сіре небо планети було чистим, від горизонту до горизонту. 
Плазмоїди зникли.

*         *         *

    Тільки через три години Семен дістався до скельного виступу і побачив позицію Брогана.
Понівечений лазерний випромінювач з розбитою триногою валявся поверх кам'яного місива. Семен поглянув трохи далі і раптом побачив руку, що стирчала з-під уламків, з яскравою плямою емблеми космодесанта на рукаві - яскраво-червону блискавку, що перекреслила дві букви «К» і «Д» на теплому блакитному тлі.
- Дейв... - Простогнав Семен, розгрібаючи камені.


РОЗДІЛ VIII.

     Невідоме місце космічного простору...

Він розплющив очі, але побачив лише морок, що щільно оточував його з усіх боків.
- Де я?...
Поруч щось заворушилося, і він почув до болю знайомий голос:
- Дейве, ти опритомнів!
- Семен… - пересохлі губи насилу вимовили це слово.
- Ми перемогли, - повідомив морок. - Плазмоїдів більше немає.
- Чому так темно? – Хрипким голосом прошепотів Броган.
- Ми летимо. Планета повільно рухається до уламків крейсера «Алголь». Там в автономних відсіках знаходяться замуровані люди. Вони чекають десантників. Адже ти врятуєш їх, Дейве?
- Не я, - прохрипів Броган. – Ми... Ми з тобою. Десантники. Ангели неба...
- Ми, - погодився Семен.
- Хороший ти хлопець… - прошепотів Дейв, посміхнувшись потрісканими губами. 

*       *       * 
     Замість епілогу.

Древня система помилялася.
Її творців не поглинув час. 
Людство дійсно робило свої перші кроки в освоєнні гіперсфери, яка відкривала для космічних кораблів дорогу до світів, віддалених на десятки, сотні світлових років від Землі.
Історія Експансії Галактики лише починалася: мине тисячоліття, перш ніж люди зустрінуть на своєму шляху живих спадкоємців трьох древніх рас, розгадають таємницю Предтеч, які три мільйони років тому вторглися в освоєний древніми істотами космос з боку Туманності Оріону, але перша зустріч з інопланетним розумом вже відбулася.
Цю історію довго зберігатимуть секретні архіви Земного Альянсу, але зрештою і вона стане надбанням широкого загалу, розкриваючи правду про події перших століть Великої Експансії.


1991 – 2004рр.

Адреса автора в Інтернеті: www.Livadnyy.ru 


© Оригінальний текст з особистого архіву автора А.Л. Лівадного. 
© ЗІНЧЕНКО Руслан, переклад з російської, 2009. 