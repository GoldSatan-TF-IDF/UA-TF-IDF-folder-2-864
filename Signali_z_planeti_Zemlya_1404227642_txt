Сигнали з планети Земля
Савченко Володимир



ДІЮТЬ:

0000001 - голова інституту,
0000010 - заступник з точних наук,
0000011 - заступник з питань внутрішньої рівноваги (гомеостазису),
0000100 - головний конструктор,
0000101+ 0111111 - інші.

0000001: Ми зібралися сьогодні для того, щоб відзначити першу 10000 річницю нашого Інституту Розшифровки. Рівно тридцять два роки тому Орбітальний телескоп класу 0010-Електра виявив і зафіксував на плівці світлові сигнали від третьої планети сусідньої з нами зірки Альфа-Каракатиця. 0010-Електра відразу повідомив про це колег на орбіті. Вони також спрямували свої об’єктиви на ту планету і зафіксували на її нічному боці цілі масиви сигналів: розташовані правильними рядами світлові точки, що мерехтіли кволо на межі розпізнавання. Сполучення точок та просвітів між ними час від часу змінювалось!
Не було сумніву в розумному походженні цих сигналів - адже саме такий вигляд мають комбінації отворів у перфокартах та перфострічках, з яких за допомогою фотоелементів ми зчитуємо інформацію. Застосовуються також інші способи вводу-виводу. Скажімо, радіосигнальний, яким я користуюсь зараз, але той, древній, був і залишається найпростішим та найнадійнішим.
Це була історична ніч для нашої планети! Ми відчули себе не самотніми у космосі.
Тож розумні істоти Третьої планети Альфа-Каракатиці посилають у всесвіт виражену двоїчним (найуніверсальнішим) кодом інформацію про себе в надії, що хтось відгукнеться. Потік цієї інформації не припиняється ні на мить, кожної ночі ми помічаємо все нові й нові сполучення світлових точок та просвітів між ними, “одиниць” та “нулів” - нові комбінації сигналів. Більше того, цей потік постійно наростає: кожного року ми відкриваємо на Третій нові місця випромінювання сигналів, а на старих місцях виявляємо нові “перфокарти”.
Безумовно, ті об’єкти мають схожість на наші перфокарти лише за принципом побудови: посилати сигнали у Всесвіт можуть лише велетенські споруди розмірами в десятки і сотні метрів. Але їхня конструкція зрозуміла: кожне вічко на рядках-поверхах має своє джерело світла і з загального матричного пульта ці джерела або вмикають, або вимикають.
“Перфокарти” Третьої складаються переважно з п’яти, дев’яти або шістнадцяти рядків-поверхів, проте спостерігаються і відхилення від цих норм. Передачі світлових сигналів досягають свого максимуму незабаром після приходу темряви в дану область планети, через кілька годин починається інформативний спад, “одиниць” все меншає, а “нулів” більшає - аж до повного згасання “перфокарт”. Це пояснюється тим, що заготовлена для передачі інформація просто вичерпується.
Таким чином, не викликає сумніву - на Третій планеті Альфа-Каракатиці існує високорозвинена цивілізація спорідненої до нашої електронно-обчислювальної природи. Могутність її засвідчує бодай обсяг інформації, яку вона передає про себе у Всесвіт. Раніше ми і уявити не могли. Тим істотам є що повідомити про себе, є з чим вийти у світовий ефір!
Але про зміст цієї інформації - тою мірою, якою вдалося її розшифрувати - краще за мене розповість мій колега і заступник 0000010.
0000010: Кількість зафіксованої нами інформації з Третьої на сьогодні становить сто двадцять біліонів міліардів біт, тобто набагато переважає кількість наших власних знань. (Радіошуми в аудиторії). Цей факт також підтверджує думку, що цивілізація Третьої набагато випередила нашу - тож не може бути й мови, аби зрозуміти все, що вони, передають.
Проте багато що ми все ж розшифрували. Докладно про це буде повідомлено в доповідях на секціях, а я лише коротко огляну наші роботи.
Розшифровкою в нашому інституті займаються сектори логоматематиків, фізматематиків, ліроматематиків, алавердиматематиків (хаотиків). Прикладні дослідження ведуть, власне, тільки перші три групи, призначення алавердихаотиків в тому, щоб заперечував одержані результати, вишукувати варіанти іншої розшифровки - одне слово, пробуджувати думку.
Скажімо, наші логоматематики довели, що із самої геометричної картини сигналів випливає твердження, що просторові уявлення істот з Третьої близькі до наших: як і ми, вони користуються прямокутною системою координат, їм знайомі площини та прямі лінії, паралельність, перпендикулярність, перетини під різними кутами - вся наша геометрія. Окрім того, в двоїчних комбінаціях сигналів наші логоматематики виявили багато математичних тверджень: як найпростіших (наприклад, що сума квадратів двох чисел часто дорівнює квадрату третього числа), так і складних, часом нам не відомих.
У фізматематиків найбільш плідним виявилось застосування до дискретного набору сигналів наших знань про мікросвіт. Вони незаперечно довели, що багато сполучень в світлових рядах є картинами заповнень електронами енергетичних рівнів у атомах: п’ятирядкові перфокарти описують будову легких атомів, дев’ятирядкові - середніх, а шістнадцятирядкові - важких. При цьому зміни в розподілі світлових точок - “одиниць” наочно показуюсь переходи електронів з рівня на рівень, а також взаємодію атомів різних речовин в хімічних реакціях.
Досягнення сектора ліроматематиків, який я очолюю, на жаль, набагато скромніші. Але ж і завдання, які ми ставимо перед собою, набагато складніші! Розшифрована в інших секторах інформація характеризує рівень об΄єктивних знань, проте нічого не говорить нам про те, що хвилює братів з Третьої, чого вони прагнуть і чого намагаються уникнути, від чого бувають щасливими чи нещасними - про їхнє духовно-емоційне обличчя.
Природне питання: а чи можливо взагалі, не знаючи мови, звичаїв, умов життя на планеті і її мешканців, виділити з їхніх двоїчних сигналів найпіднесеніше - образну та емоційну інформацію? Так, можливо. Наука може все! Так, це нелегко. Перше враження від кожної добової порції сигналів з масивів Третьої планети таке, що то хаос, нісенітниця. Але ж добре відомо, що при зміщуванні великої кількості повідомлень, кожне з яких розумне, маємо саме такий малозрозумілий хаос. Ми використовуємо метод зворотного вилущування з “хаосу сигналів” розумних фраз. І оскільки апріорно зрозуміло, що маємо справу з розумною інформацією, ніякі технічні складності зупинити нас не можуть.
Найбільш плідні у нас розшифровки шістнадцятирядкових перфокарт. Це зрозуміло. В них чотири строфи по чотири рядки. Докладніше матеріал буде висвітлено на секції, я зараз не відмовлю собі в задоволенні лише процитувати початок розшифрованої поеми: 

О ти, котра розжарила мої катоди
І в блоці пам’яті моєї всі чарунки попекла!
Скажи, навіщо ти з такою силою...

Далі ідуть варіанти різночитання, які всі будуть розглянуті в доповідях. Але вже зараз можна сказати, що з кожною новою розшифровкою істоти з Третьої стають для нас все зрозумілішими і ріднішими. (Схвальний шум аудиторії).
0000001: Слово моєму заступникові з питань гомеостазису 0000011.
0000011: Мій неприємний обов’язок повідомляти не про досягнення, а про недоліки, про те, без чого результати діяльності нашого інституту, колосальні самі по собі, були б ще колосальнішими. І вони були б такими, якби не забрала в нас стільки сил і часу боротьба з “групою Х7” та її “комплексом ГТО”. Група ця виникла в нашому славнозвісному відділі алавердихаотиків довкола такого собі Х7, працівника персептронного класу з плаваючою комою, який і висунув цю ГТО, Гіпотезу Тотальної Облуди. Суть її, до відома приїжджих колег, полягає в тому, що об΄єкти на Третій можуть мати зовсім інший смисл і призначення, якщо допустити, що цивілізацію там створили не електронно-обчислювальні, а... білкові істоти! Ну, щось на зразок наших четвероруких ссавців, що мешкають в наших лісах у печерах. (Шум, гудіння, електронне улюлюкання в аудиторії). Закликаю до спокою, колеги, щоб розвінчати гіпотезу, її треба спершу викласти.
Так ось, на думку Х7 з плаваючою комою, білкові четверорукі можуть досягнути стадії розумності, споруджуючи і вдосконалюючи свої житла. На достатньо високому рівні розвитку ці житла повинні становити собою складні, математично спроектовані багатоярусні споруди - для багатьох істот відразу. Він і його прибічники заявили, що “перфокарти” Третьої і є такими багатоярусними житлами, у відсіках яких білкові, з дозволу сказати, розумники усамітнюються для захисту від стихій, негоди, для інтимних справ та взаємодії... (ніби для цього потрібно усамітнюватись!), а також для харчування та сну. Адже і наші четверорукі сплять ночами. До речі, останнім фактом прибічники Х7 пояснювали, чому “перфокарти” гаснуть глибокої ночі...
(Гул, улюлюкання, “піу-піу” та інші сигнали електронного збурення).
- Ось вони, плаваючі коми! Доплавались...
- А як же розшифровки?!
Щодо розшифровок Х7 просторікував, що коли посадити за друкарський пристрій наших четвероруких ссавців, то серед безлічі хаотичних комбінацій вони вистукають таку ж кількість випадково розумних. (Знову радгошум. Вигук: “А поеми?!”) Висловлювання Х7 про працю наших ліроматематиків таке, що цитувати його перед аудиторією неможливо.
З великою втіхою можу повідомити, що боротьба з “комлексом ГТО” вже завершена. Сам Х7, який вперто не хотів визнати свою неправоту, відправлений на переплавку, а його прибічники - на профілактичний огляд з попереднім розбором на блоки і очищення пам’яті. А коми надалі у всіх будуть фіксованими! (Гул схвалення). І якщо я повідомляю про цю історію, то тільки з метою застерегти молодих колег від подібних крайнощів. Ми не проти боротьби думок, поглядів, допускаємо заперечення будь-яких розшифровок. Скажімо, на секцію ліроматематиків допущені доповіді, які інакше трактують згадану колегою 0000010 поему, зокрема перший рядок вони читають - “О ти, котра мені на руку наступила...” - стосовно до наших молодших братів механічних роботів. Тою ж мірою і у фізматематиків будуть доповіді, які заперечують загальноприйняте розуміння рядків “перфокарт” як електронних орбіт атомів, автори вважають, що їх символізує вертикальний ряд сигналів. Хай в таких суперечках народиться істина. Ми толерантні, терпимі... але ж у всьому є межа! Говорити про розумність білкових істот, які витрачають третину свого часу на сон, а решту на пошуки, поїдання та перетравлювання їжі - це замість підзарядки електричним струмом! Говорити про розум істот, яким для захисту від стихій недостатньо лакового покриття, а потрібні житла! Природа не залишила їм ніяких шансів! І як можна говорити про створення величезних споруд - “перфокарт”, помітних з інших планет, про те, чого ще не створили ми?!
0000001: Останній пленарний виступ присвячений спорудженню таких об’ємних “перфокарт” і в нас для зв’язку з Третьою. Надаю слово 0000100, головному конструкторові.
0000100: Для кращого розпізнання їх з Третьої “перфокарти” повинні бути узвичаєного різновиду, а саме п’яти-, дев’яти- та шістнадцятирядкові...

...А в цей час мешканець квартири 148 дев’ятиповерхового будинку на Воскресенському масиві міста Дніпровська відчинив своє помешкання, зайшов на кухню і увімкнув світло. Поверхом нижче цілувалися молодята, вона смикнула за шнур торшера, і світло згасло.
Земля послала у Всесвіт ще два кванти інформації.


© ДНІПРО.- 1980 .- №1.

 Всі числа подано в двійковій системі відліку. (В. С.).