Поваляєва Світлана


Сатанинське танго

біжи від себе, спаплюжене містто
міст увірвався, немов перебитий хребет
хвилі в бетоні — яскраво і млисто
твій профіль твій абрис твій силует
велике місто митців наркоманів
дзвінниць придурків відтом блазнів
ти мало б піти під воду — втопитись в дніпрі кохання
червнева ніч — мов розпечена лазня…
танцюй під колесами та на реях
згвалтованих площ неоковирне танго
і голі совдати у портупеях
їдять повний місяць мов перезріле манго
кидає вітер запалені сірники
у болісно тиху воду
танцюй на бубоні місяця, перекидай смітники
запам’ятай мою вроду!
вітер качається по бруківці — розчавлений шизофренік
жене сміття, обіймає хтиво нічних почвар
природу світання веж, мов вареник
насаджую на виделки прозорих хмар
біжи від себе — за плечима палають крила
сонця, що сходить як погляд від ніг до волосся
і падає падає величезна мов серце брила
тютюнового диму на списані кров’ю стоси
паперів уламків здичавілого мозку
танцюй своє танго з трояндою сонця в їклах
пелюстки криваві сльози вмивають вікна
і це чорно — біле
ні
жовто — сіре німе кіно…

